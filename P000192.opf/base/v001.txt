སྐུ་ཚེ་སྟོད་ཀྱི་རྣམ་ཐར་ཞལ་གསུངས་མ་བཞུགས་སོ། །
མཛད་པ་པོ། ༧སྐྱབས་རྗེ་དིལ་མགོ་མཁྱེན་བཙེ་རིན་པོ་ཆེ།
སྲིད་ཞིའི་གཡང་ལས་སྐྱོབ་མཛད་མཁྱེན་བརྩེའི་ཕྱག །སངས་རྒྱས་ཀུན་ལས་རྨད་བྱུང་རིགས་བརྒྱའི་བདག །སྐྱབས་གནས་རྒྱ་མཚོའི་སྤྱི་དཔལ་བླ་མ་རྗེ། །རབ་དྭངས་ཡིད་ཀྱི་ཆུ་མཚོར་འབྲལ་མེད་བསྙེན། །མཚན་མཆོག་མེ་ཏོག་ཡིད་ཀྱི་དོ་རར་བཀོད་ཙམ་གྱིས། །ཕན་བདེའི་དྲི་བསུང་ཤིན་ཏུ་མངར་པོས་གདུང་སེལ་ཞིང༌། །རྣམ་གྲོལ་སྦྲང་རྩིའི་དགའ་སྟོན་ཆེན་པོས་རྟག་སྐྱོང་མཛད། །རིན་ཆེན་རྣམ་གསུམ་དད་བརྒྱའི་ལ་ཐོད་མཛེས་པའི་ཏོག །བདག་རྒྱུད་ལས་ཉོན་སྲ་མཁྲེགས་བྲག་རིའི་ངོག །དམ་པའི་ཡོན་ཏན་འཁྲི་ཤིང་ཕྲ་མོ་དག །རབ་བརྟགས་བསྙད་པའི་རྣམ་ཐར་སྒྲོ་བཏགས་པ། །གནོང་བཞིན་ཡི་གེའི་རིས་སུ་བྲིས་ནས་ཐལ། །དེ་ཡང་འཕགས་པའི་ས་ལ་བཞུགས་པའི་བསྟན་འཛིན་གྱི་སྐྱེས་བུ་བདག་ཉིད་ཆེན་པོ་རྣམས་ནི་ཀུན་ཏུ་བཟང་པོའི་སྤྱོད་པ་རྒྱ་མཚོ་ལྟ་བུས་སྐུ་གསུང་ཐུགས་ཡོངས་སུ་མཛེས་པས་གདམས་ངག་རྣམ་ཐར་གྱི་སྒོ་ནས་བསྟན་ཏེ་དད་པ་ཅན་གྱི་གདུལ་བྱ་དངོས་བརྒྱུད་ནས་ཐར་པའི་ལམ་དུ་འདྲེན་ནུས་པ་ཡིན་ཀྱང༌། བདག་ལྟ་བུའི་རྒྱུད་སྐྱོན་གྱི་ལུད་ཕུང་ཉིད་ཀྱིས། རི་དབང་ལྷུན་པོའི་ཆེ་ཐང་ཀྱང་ཉམས་པར་བྱེད། དམ་པའི་ཡོན་ཏན་ལྟར་སྣང་བའི་མྱུ་གུ་ཕྲ་མོ་སྐྱེས་ཀྱང་རང་ཚུགས་མི་ཐུབ་པས་ཁ་དོག་ཀྱང་ལྗང་སེར་སྐམ་ལ་ཁད་དུ་གྱུར། དཀོར་ནག་གི་ཕག་པས་རྟག་ཏུ་ཚང་བཅས་པས་ལས་ཉོན་གྱི་དྲི་ངན་གྱིས་རྫི་ཕྱོགས་སུ་ཁྱབ་པའི་ནོངས་པ་རང་བློ་རང་ལ་ལྐོག་ཏུ་མ་གྱུར་པས་ཤེས་ཤིང་རྣམ་ཐར་བྲི་བ་ལ་ངོ་གནོང་བ་ལས་སྤྲོ་བ་གཏན་ནས་མེད་ཀྱང༌། དེང་གི་དུས་ཀྱི་ཐ་མའི་སྐབས་འདིར་རྒྱལ་བསྟན་རིན་པོ་ཆེའི་ལུང་རྟོགས་ཀྱི་དཔལ་ཡོན་ནི་མུན་སྲོས་ལྟར་འཐིབས། ཚད་མར་གྱུར་པའི་མཁས་ཤིང་དངོས་གྲུབ་བརྙེས་པའི་སྣང་བྱེད་འཇིག་རྟེན་གྱི་མིག་ཕལ་མོ་ཆེ་དབྱིངས་སུ་གཟིམས། བཤད་སྒྲུབ་ཡང་དག་པའི་དགའ་སྟོན་ནི་ཉིན་རེ་བཞིན་འགྲིབ་པའི་སྟེང༌། ཁ་བ་རི་པའི་ཆེ་བཙན་བཟང་གསུམ་ཕལ་མོ་ཆེ་མཐའ་མིའི་ལོག་སྦྱོར་གྱིས་རྒྱལ་བསྟན་གྱི་སྣང་བ་མེད་པའི་མཐའ་ཡི་ཡུལ་དུ་རྔ་ཐོག་གི་སྲན་མ་བཞིན་འཐོར་ཞིང་རྒྱུ་བའི་གྲལ་མཐར་བདག་ཀྱང་སོན་པས། འགྲན་ཟླ་དང་བྲལ་བ་འཁོར་ལོའི་མགོན་པོ་རྣམས་ཀྱི་བཀའ་དྲིན་གྱིས་མང་དུ་ཐོས་པའི་མཛོད་ཀྱིས་མ་ཕོངས་པ་ལྟར་སྣང་ཡང་ཐོས་བསམ་རྒྱུད་ལ་མ་སྦྱར་བས་རང་གཤིས་ངན་པའི་ཞིང་ས་ནི་ཐ་རེང་དུ་ལུས། རང་རྒྱུད་རྡོ་རྗེ་སློབ་དཔོན་གྱི་དེ་ཉིད་བཅུ་ཡི་དྲི་ཙམ་མི་བྲོ་བར་ཆོས་ལྟར་བཅོས་པའི་བླ་མའི་གཟུགས་བརྙན་གྱི་རྒྱལ་མཚན་གྱི་རྩེར་མཁྱེན་བརྩེའི་སྤྲུལ་སྐུའི་མཚན་གྱི་ཏོག་གིས་བརྗིད་པའི་དབང་གིས་སྨིན་གྲོལ་གྱི་བདུད་རྩིའི་སྐྱེས། ཞུ་འདོད་སུ་བྱུང་ལ་ཆོས་རྔ་སྒྲོག་པ་ལ་ཕན་ཡོན་ཡོད་སྲིད་སྙམས་ཕྱོགས་དུས་ཀུན་ཏུ་བཀྱེས་པས། བསྟན་འཛིན་གྱི་སྐྱེས་བུ་མཚན་དོན་མཐུན་ཞིང༌། རྒྱུ་མཚན་མཁྱེན་པ་ཆོས་རྗེས་འབྲང་བ་དག་གིས་ཀྱང་མཚན་ལྡན་བླ་མར་གཟིགས་ཏེ་བཅོས་མིན་གྱི་དད་གུས་ཀྱིས་ཁོ་བོའི་རྣམ་ཐར་འབྲི་དགོས་པར་བཀའ་ལུང་ནན་ཏན་གྱིས་བསྐུལ་བ་ན། སྔར་རྗེ་བླ་མ་ཐམས་ཅད་མཁྱེན་གཟིགས་འཇམ་པའི་རྡོ་རྗེ་ཆོས་ཀྱི་བློ་གྲོས་རིན་པོ་ཆེ་ལ་རྗེ་ཉིད་ཀྱི་རྣམ་ཐར་མཛད་པར་ཆེད་དུ་གསོལ་བ ༣ ལན་དུ་མར་བཏབ་པའི་མཐར་ཞལ་གསུངས་ཚིགས་སུ་བཅད་པ་མཛད་དེ་ད་ཁྱེད་རང་གིས་ཀྱང་རྣམ་ཐར་ཞིག་བྲིས་དང་དོན་ཞིག་ཡོད། སྔོན་འཇམ་མགོན་མཁྱེན་བརྩེའི་དབང་པོའི་ཞལ་སློབ་རྡོ་རྗེ་འཛིན་པ་མཁས་དབང་རྡོ་རྗེ་རབ་བརྟན་ལ་ཁྱེད་ཀྱིས་འཇམ་མགོན་ཀོང་སྤྲུལ་རིན་པོ་ཆེ་དང༌། རྒྱལ་སྲས་སེམས་དཔའ་ཆེན་པོ་དཔལ་སྤྲུལ་རིན་པོ་ཆེ་གཉིས་ལ་རྣམ་ཐར་ཞིག་མཛད་པར་གསོལ་བ་ཐོབ་དང་དགོས་པ་ཆེན་པོ་ཡོད། རྗེས་མ་ཁོ་བོའི་རྣམ་ཐར་ཞིག་ཀྱང་འབྲི་ཆོག །དེ་བསྐུལ་བ་པོ་ཁྱེད་རང་གིས་གྱིས་དང་དགོས་པ་དང་རྟེན་འབྲེལ་ཆེན་པོ་ཡོད་ཅེས་བཀའ་བསྩལ་བསྐྱངས་བཞིན་འཇམ་མགོན་རིན་པོ་ཆེའི་རྣམ་ཐར་བཀའ་རྩོམ་མཛད། དཔལ་སྤྲུལ་རིན་པོ་ཆེ་ལ་གསོལ་བ་བཏབ་པ་ཞལ་གྱིས་མ་བཞེས་པས། མཁྱེན་བརྩེ་རིན་པོ་ཆེའི་རྣམ་ཐར་རྒྱས་པ་ཞལ་གསུང་མཛད་རྒྱུ་མ་བྱུང་བ་རེད་ཅེས་བཀའ་འཕྲོས་སུ་ཕེབས་པའང་ཡིད་ལ་དྲན་པས། འཛམ་གླིང་ཆོས་ཀྱི་ཤིང་རྟ་འཇིག་རྟེན་མིག་གཅིག་གུ་ཎ་ས་མུ་དྲས། རྟེན་དལ་འབྱོར་སྐྱོན་མེད་ཐོབ། མཐུན་པའི་རྐྱེན་འཁོར་ལོ་རྣམ་པ་བཞིའི་ངང་གིས་འབྱོར། ཚུལ་གནས་ཐོས་བསམ་སྒོམ་པ་ལ་ཅི་ནུས་སུ་སྦྱར་བའི་འབྲས་བུ་སྤོང་ཀློག་ལས་གསུམ་གྱི་འཁོར་ལོ་མཚོན་བྱེད་གྲུབ་པ་ལས་ཕྱོགས་ཙམ་བརྗོད་པ་ནི། ཞེས་གསུངས་པ་ལྟར། གཅིག་ཏུ་རྗེ་བཙུན་བླ་མ་དམིགས་པ་མེད་པའི་ཐུགས་རྗེ་དང་ལྡན་པ་རྣམས་ཀྱིས་བརྩེ་བས་རྗེས་སུ་བཟུང་བའི་བཀའ་ལུང་གཡས་ཆུང་རས་ཆོད་དང་ཆུད་ཟོས་བཏང་བར་མི་རིགས་ཤིང༌། ༤ མ་འོངས་པར་ངེས་དོན་དུ་འགྱུར་བའི་རྟེན་འབྲེལ་འགྲིགས་པར་འགྱུར་བས་རང་སྤྱོད་ལེགས་བྱས་ཀྱི་ཆ་ཅི་ཡོད་བྲི་བ་ལ། དང་པོ་ལུས་རྟེན་འདིའི་སྲིད་པ་བཟུང་བའི་ཡུལ་ནི། མ་ཧཱ་བྷོ་ཊ་སྟེ་བོད་ཆེན་པོར་གྲགས་པའི་ས་ཡི་ཆ་ལ། སྐོར་གསུམ། རུ་བཞི། ཁམས་གསུམ་ཞེས་རིས་སུ་བཅད་པ་ལྟར་ན་སྨད་ཁམས། མདོ་ཁམས་སྒང་དྲུག་ཏུ་གྲགས་པ་ལྟར་ན་རྔུ་རྫ་ཟེ་མོའམ་ཟལ་མོ་སྒང༌། གནམ་བསྐོས་སྟོབས་ཀྱི་འཁོར་ལོས་བསྒྱུར་བ་ཇིང་གིར་གན་གྱིས་བོད་ཆོལ་ཁ་གསུམ་དུ་འགྲོ་མགོན་ཆོས་འཕགས་རིན་པོ་ཆེར་ཕུལ་བ་ལྟར་ན་མདོ་སྟོད་མགོ་ནག་མི་ཡི་ཆོལ་ཁ། ལྷ་ཆེན་ནོར་སྦྱིན་འབྲོག་གནས་ཇོ་བོ་སྒྱོགས་ཆེན་གདོང་རས་ལེགས་པར་བདག་གིར་བཟུང་བའི་ས་གཞི། ཡུལ་ལྗོངས་ཀྱི་མཐའ་གྲུ་ནེའུ་གསེང་ཡངས་པར་བརྡལ་བ་ལ། ལུང་ཕྲན་དག་ནས་འབབ་པའི་དག་བྱེད་ཀྱི་བགྲོད་པ་དུ་མས་འདབ་བརྒྱད་པདྨའི་ལང་ཚོ་ལྟར་བཀྲ་བའི་དབུས་སུ་ཁང་ཁྱིམ་དུ་མས་མཛེས་པ། ཁོར་ཡུག་ཀུན་ནས་རྨོས་ལེགས་ཞིང་གི་ལོ་འབྲས་ཀྱི་སྤུད་པའི་མཐར་རི་བོ་ལྷུན་སྟུགས་པ་ལ་ནགས་ཚལ་དང་བྲག་རི། སྤང་རི་བཀོད་ལེགས་པས་ཡོངས་སུ་བསྐོར་བའི་རྩེ་མོར་དགུན་གྱི་རྒྱལ་མོས་སྲུང་བའི་དུས་སུ་ཁ་བའི་རྡུལ་གྱི་ལ་ཐོད་དཀར་པོ་བཅིངས་པས་མུ་ཁྱུད་ལྟར་བསྐོར་བ། མདོ་སྨད་དལ་འགྲོ་ཆེན་པོ་བཞི་ཡི་ཡ་གྱལ་འབྲི་ཆུ་གསེར་དང་ལྡན་པའི་ཆུ་ཀླུང་ནུབ་ནས་ཤར་དུ་གཞོལ་བའི་གཡས་ཟུར་དར་གྱི་ལྷབ་ལྷུབ་བརྒྱ་ཕྲག་བརྩེགས་པའི་ཕྱོགས་ལས་རྣམ་པར་རྒྱལ་བའི་རྒྱལ་མཚན་བཞིན་བརྗིད་པའི་ལྷུན་པོའི་རྩེ་མོར་བྲག་རི་ནོར་བུ་མེ་འབར་བ་ལྟ་བུའི་ཏོག་གིས་བརྒྱན་པར་གནས་པའི་གཞི་བདག་ཡུལ་སྐྱོང་གཉན་པོ་འབར་ལྷ་རྩེ་རྒྱལ་འཁོར་དང་བཅས་པས་བསྟེན་པའི་གཤམ་ནས་རོང་ཁུང་དོག་པོར་གསེར་ལྡན་རྦ་རླབས་འབུམ་ཕྲག་གི་གར་ནམ་མཁའི་དབྱིངས་སུ་བསྒྱུར་བཞིན་ཤར་ལྷོ་ནས་ལྷོ་ནུབ་ཏུ་གཞོལ་བའི་གཡོན་ཟུར། དེའུ་འབུར་གྱི་རྒྱུད་རིང་པོ་བཀྲ་ཤིས་གསེར་ཉ་འཁྱུག་པ་ལྟར་འོང་བའི་མགུལ་གྱི་ཕྱོགས། ནམ་མཁའ་དང་གཡས་གཡོན་གྱི་རི་དང་ཆུ་ཕྲན་ལམ་སྲང་སོགས་ཀྱི་བཀྲ་ཤིས་རྟགས་མཆོག་བརྒྱད་ཀྱི་རེ་ཁཱ་གསལ་བ། རོང་འབྲོག་གི་ལོངས་སྤྱོད་ཀྱི་བགོ་སྐལ་ཕུན་སུམ་ཚོགས་པ་དང༌། སྨན་དང་རྩི་ཤིང༌། རྨོས་པ་དང་མ་རྨོས་པའི་འབྲུ་དང་འབྲས་བུའི་རིགས་ཀྱི་དགའ་སྟོན་བཟང་པོ་འཛད་མེད་དུ་འཇོ་བའི་ས་ཡི་ཐིག་ལེ་སྒ་འདན་གཉིས་སུ་འབོད་པའི་འདན་ཡུལ་ཏེ་ལོངས་སྤྱོད་མ་ཚང་བ་མེད་པའི་དབྱིག་གི་གཏེར་དང་ལྡན་པས་སམ། འབྲི་ཆུ་གསེར་ལྡན་ཡུལ་གྱི་དབུས་ནས་བགྲོད་པས་འདན་མ་ཞེས་གྲགས་ལ། རུ་གནོན་གྱི་གཙུག་ལག་ཁང་ཆེན་པོ་ཏཱ་རེ་པདྨོ་ལྗོངས་ཀྱི་ཤར་ཕྱོགས་སུ་དངོས་སུ་བཞུགས་པ། སངས་རྒྱས་གཉིས་པ་བརྟུལ་ཞུགས་པདྨ་རྒྱལ་པོ་འཁོར་དང་བཅས་པས་ཞབས་ཀྱིས་བཅགས་པས་མདོ་ཁམས་གནས་ཆེན་ཉེར་ལྔའི་བོད་ཆེན་པོ་མདོ་ཁམས་ལ་ཁམས་སྟོད། བར་ཁམས། མདོ་སྨད་དེ་གསུམ་པོ། ས་ཁ་རྒྱ་ཆེ། ལུང་པ་ཕུ་ཐག་རིང༌། མི་སྡེའི་རྣམ་གྲངས་མང༌། མི་རིགས་དང་སྐད་རིགས་མི་གཅིག །ཆ་ལུགས་དང་སྤྱོད་ཡུལ་མི་འདྲ་བའི་སྡེ་ཤོག་ཐ་དད། ལ་ལ་ཐང་མ་ལྟར་རྒྱ་ཆེ། ལ་ལ་ཚོམ་བུ་ལྟར་བཀོད་ལེགས། གང་ཡང་དབྱར་ཁའི་མེ་ཏོག་ལྟར་སྣ་ཚོགས་སུ་བཀྲ་བའི་ཚུལ་དུ་ཡོད་པ་ལས། མདོ་ཁམས་ཡུལ་གྱི་ལྟེ་བ། དགུ་གླིང་ས་ཡི་མདུད་འཛོམ། སྡེ་དགེ་བྱང་ཆུབ་སེམས་དཔའི་མངའ་རིས། ལྷོ་རོང་སྡེ་ཁང་ཞིང་ཆེན་གྱི་བདག་པོ། དཔའ་མཛངས་ཡ་རབས་ཀྱི་རྒྱུད་ལས། རྒྱལ་ཁྲིམས་ཀྱི་ཇུས་ཤེས་ཤིང༌། སྤྱོད་པ་སོ་ཟིན་པས་གོང་རྗེའི་མདུན་བློན་དུ་འོས་ཤིང༌། སྡེ་རང་ཐོབ་ཀྱི་ཆུས་ཚུགས་ཐུབ་པའི་རྫོང་དཔོན་ཉི་ཤུ་རྩ་ལྔ། བྱང་འབྲོག་སྡེ་ཤོག་ཆེན་བཅུ་གཉིས་ཀྱི་བདག་པོ། གདུང་ཞྭ་དཀར་ཅན་གྱི་བུ་རྒྱུད། མཛངས་ལ་བློ་བརྟན་པ། རྗེ་ལ་སྙིང་ཉེ་ཞིང་འབངས་ལ་ཁྲེལ་གཞུང་ཆེ་བའི་དཔོན་ཁག་སུམ་ཅུ་སོ་ལྔ། ྈ སྐྱེས་པ་ཁོ་བོའི་རུས་ནི་འཇམ་མགོན་མཁྱེན་བརྩེའི་དབང་པོའི་གཏེར་ལུང་དུ། རིགས་ནི་སྨྱོས་ཡིན་རུས་ནི་སྒ། །ཞེས་གསུངས་པ་ལྟར། གཏེར་ཀླུང་དིལ་མགོ་དང༌། ཨ་ལོ་རོང་གི་དིལ་མགོ །འདན་དིལ་མགོ་གསུམ་ཁྱིམ་སོ་སོ་ཡིན་ཀྱང་རུས་གཅིག་པར་གྲགས་པའི་འདན་དིལ་མགོ །ཕ་མིང་བཀྲ་ཤིས་ཚེ་རིང་གྲགས། མེས་པོ་ཕ་དམ་པ་སྡེ་དགེའི་གཉེར་ཆེན་བཀྲ་ཤིས་ཚེ་འཕེལ་གྱིས་སྟོན་པའི་སྐྱེས་རབས་དཔག་བསམ་འཁྲི་ཤིང་གི་ཐང་ཀ་བཞེངས་ཏེ་གྲུབ་པ་དང་སྐྱེས་པས་མིང་དཔག་བསམ་ཡང་ཟེར། སྡེ་གཉེར་བཀྲ་ཤིས་ཚེ་འཕེལ་གྱིས་བུ་འདིའི་ཕུར་པ་ཞིག་ཡི་དམ་དགོས་ཀྱི། མཁྱེན་བརྩེ་རིན་པོ་ཆེའི་ཟབ་གཏེར་སྙན་བརྒྱུད་ཕུར་པའི་གནད་ཏིག་གི་དབང་ཞིག་ཞུ་ཕྱིར་སོང་ནས། འཇམ་མགོན་ཀོང་སྤྲུལ་རིན་པོ་ཆེ་ལ་ཆེད་དུ་གསོལ་བ་བཏབ་སྟེ་ཡོད་སྐབས་ཐམས་ཅད་མཁྱེན་གཟིགས་མཁྱེན་བརྩེའི་དབང་པོ་སྐུ་མཚམས་བཅད་རྒྱར་བཞུགས་པའི་སྐབས་ཡིན་ཀྱང་དེ་ཉིན་གློ་བུར་དུ་ཤོག་གསུངས་པ་ཕྱིན་མ་ཐག་སྙན་བརྒྱུད་ཕུར་པའི་གནད་ཏིག་གི་དབང་ལུང་ཁྲིད་དང་བཅས་པ་རྒྱས་པར་བསྩལ། དེ་རྗེས་སུ་ཁྱེད་ནས་ད་ཕྱིན་ཆད་རི་དྭགས་མ་གཤོར། ཆོས་ལྡན་གྱི་བུས་རིགས་ངན་གྱི་ལས་ཀ་མ་བྱེད་གསུངས། རྒྱལ་དབང་ཀརྨ་པ་མཁའ་ཁྱབ་རྡོ་རྗེ་ལས་སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་ཞུས་གསུངས་ཏེ་ཕྱིར་བསླེབས་པ་དང༌། འཇམ་མགོན་ཀོང་སྤྲུལ་རིན་པོ་ཆེ་ཡིས་ཀྱང་ཁོ་བོས་ཆེད་དུ་བསྒྲུབས་ཟིན་པས་ཚར་གཅིག་འདོན་གསུངས་ཏེ་སྙན་བརྒྱུད་ཕུར་པའི་གནད་ཏིག་གི་སྨིན་གྲོལ་ཆ་ཚང་ལན་གཅིག་ཐོབ་པའི་སྐལ་པ་བཟང་པོར་གྱུར་ཏེ་བསྙེན་འབྲེལ་ཀྱང་བཞག །མི་ཕམ་འཇམ་པའི་དབྱངས་ལས་ཀྱང་བླ་ཕུར་དབྱེར་མེད་ཀྱི་ཁྲིད་ཞུས་ཏེ་ཟིན་བྲིས་བཅས་བསྩལ་ནས་གསོལ་འདེབས་ལེའུ་བདུན་མའི་བསྐལ་པ་མེ་ལྟར་འབར་བའི་གསོལ་འདེབས་ཚིག་རྐང་དྲུག་མ་འབུམ་ཕྲག་བསགས། རྒྱལ་དབང་མཁའ་ཁྱབ་རྡོ་རྗེ་ལས་སྐྱབས་གསུམ་འཛིན་པའི་དགེ་བསྙེན་ཞུས་པའི་མིང་ཀརྨ་ནོར་བུ་རིག་འཛིན་ཚེ་དབང་ཞེས་གནང་བ་དང༌། རྒྱལ་སྲས་གཞན་ཕན་མཐའ་ཡས་ཀྱི་དབོན་ཨོ་རྒྱན་བསྟན་འཛིན་ནོར་བུ་སོགས་མཁས་གྲུབ་ཀུན་གྱིས་ཐུགས་བརྩེ་ཆེན་པོས་བསྐྱངས་པ་དང༌། ཁོ་རང་གི་ངག་ནས་ཐུགས་རྗེ་ཆེན་པོ་སྡུག་བསྔལ་རང་གྲོལ་གྱི་སྒོ་ནས་ཡིག་དྲུག་དུང་ཕྱུར། སྒྲོལ་མ་འབུམ་བཏོན་པ་དང༌། ལོ་རྟག་པར་སྒྲོལ་མ་འབུམ་དུ་མ་བསགས་པ་དང༌། མཆོད་མེ་འབུམ་ཕྲག་ཁ་ཤས་ཕུལ་བ་དང༌། བན་ཆེན་དགོན་དང་ས་དཀར་དགོན་དུ་དབྱར་གནས་ཀྱི་རྟེན་རྩ་ཕུལ་བ་སོགས་ཆོས་སྲིད་གཉིས་ཀའི་ཡོན་ཏན་མི་དམན་པ་དང༌། མ་རྒན་ཡང་འཇམ་མགོན་རྣམ་གཉིས། མི་ཕམ་འཇམ་པའི་དབྱངས། མཁན་ཆེན་བཀྲ་ཤིས་འོད་ཟེར་སོགས་མཇལ་ཞིང་དབང་ཆོས་མང་དུ་ཐོབ། བླ་མ་ལས་དབང་ཞུས་ཟིན་ནས་དེ་ཡི་བཀའ་གང་བསྩལ་མ་སྒྲུབ་པ་མེད་ཅིང༌། གཤེ་སྐུར་ཞུ་མ་མྱོང༌། དག་སྣང་དང་གཏོང་ཕོད་སོགས་རྣམ་དཀར་གྱིས་རྒྱུད་ཕྱུག་པ་ཡ་རབས་ཀྱི་གྲགས་པ་ཐོན་པའི་ཁུར་བླངས། ཁོ་བོའི་ཕ་རྒན་ལ་མི་ཕམ་འཇམ་དཔལ་དབྱངས་ཀྱི་བཀའ་ལས། ཕྲན་བན་རྒན་ནད་པ་འཆི་ལ་ཁད་ལ་ཁང་པ་མི་དགོས་ཀྱང་ཁྱེད་ཀྱི་འདུག་གནས། རྒྱབ་རི་དེར་སྒྲུབ་ཁང་ཞིག་རྒྱོབ་དང༌། ཆོས་རྒྱལ་སྡེ་དགེའི་རྒྱལ་སྲིད་ལ་ཕན། ཕྲན་སྡེ་དགེའི་མངའ་རིས་ལས་ཐག་རིང་དུ་མ་འགྲོ་ཞེས་ཆོས་རྒྱལ་སྡེ་དགེའི་ལྷ་སྲས་ཀྱིས་གསུངས་ཞེས་བྱུང༌། ཕྱི་ཡི་ས་དཔྱད་ཤར་ནས་བལྟས་ན་རི་བོ་རུས་སྦལ་གན་རྐྱལ་གྱི་གཟུགས་དབྱིབས་ཤིན་ཏུ་གསལ་བའི་སྙིང་གར་ཀུན་གཟིགས་མི་ཕམ་ཆོས་རྗེའི་གཟིམས་སྤྱིལ་བཀྲ་ཤིས་དཔལ་འབར་གླིང་ཕྲ་བཏབ་པ་ལྟ་བུ། དེ་དང་མི་རིང་བར་ཤུག་པའི་སྡོང་པོ་ཆེན་པོ་ཞིག་སྐྱེས་པ་འཇམ་མགོན་བླ་མས་བྱང་ཆུབ་ལྗོན་ཤིང་ཡིན་ཅེས་གསུངས། རུས་སྦལ་མགོ་ནུབ་ཏུ་བསྟན་པ་ལ་མེ་རི། གཡས་ཕྱོགས་སུ་ཤིང་རི། གཡོན་དུ་ལྕགས་རི། མཇུག་མར་ཆུ་རིའི་ས་ཡི་དཔྱད་མཛེས་པ། ཤར་ཕྱོགས་ཡངས་ཤིང་ཉི་ཟླ་འཆར་སྔ། ནུབ་ཕྱི་བ། ནམ་མཁར་འཁོར་ལོ་རྩེ་མང་ཞིང་ཡངས་པ་སོགས་ས་དཔྱད་བཟང་དགུ་ཐམས་ཅད་ཚང་བ། ནང་གི་དཔྱད་ལ། བྱང་ཕྱོགས་ཤཾ་བྷ་ལའི་བཀོད་པ་ཡོངས་སུ་རྫོགས་པ་དབུས་རི་ཀ་ལཱ་པའི་ཕོ་བྲང༌། དེའི་ཕྱོགས་མཚམས་ཀྱི་ཐང་ཐམས་ཅད་ཆུ་ཡིས་པདྨའི་འདབ་མ་ལྟར་བཅད་པའི་དབུས་སུ་གྲོང་ཁྱེར་གྱི་ཚོམ་བུ་བཀོད་པ། དགུན་དུས་ཁ་བ་དང་ལྡན་པའི་རིས་ལྕགས་རི་ལྟར་བསྐོར་བ་དེར་དང་པོའི་སངས་རྒྱས་མི་ཕམ་འགྱུར་མེད་མི་བསྐྱོད་རྡོ་རྗེས་དཔལ་དུས་ཀྱི་འཁོར་ལོ་བསྡུས་པའི་རྒྱུད་ཀྱི་འགྲེལ་ཆེན་རྡོ་རྗེ་ཉི་མའི་སྣང་བའི་ཐོག་མའི་ཆོས་ཀྱི་འཁོར་ལོ་བསྐོར་ཞིང༌། རི་ཞོལ་དུ་དིལ་མགོ་ཞེས་པའི་ཁྱིམ་དེར་རབ་བྱུང་བཅོ་ལྔ་པའི་ཐུན་མོང་ཞེས་པ་ལྕགས་ཁྱི་ནག་ཟླའི་དུས་ཆེན་ནས་དཔལ་དུས་ཀྱི་འཁོར་ལོའི་རྡོ་རྗེའི་རྒྱུད་ཀྱི་འགྲེལ་ཆེན་གྱི་བཤད་ཁྲིད་ལེགས་པར་གྲུབ་པའི་གཏང་རག་གི་ཚོགས་ཀྱི་འཁོར་ལོ་གྲུབ་པའི་ཟླ་བ་གྲོ་བཞིན་འགྲུབ་པའི་སྦྱོར་བ་དང་ལྡན་པའི་ཚེས་༣ལ་སྐྱེས་པར་ཀུན་གཟིགས་བླ་མ་མི་ཕམ་རིན་པོ་ཆེས་ཕྱག་བྲིས་གནང་འདུག །མིང་བཀྲ་ཤིས་དཔལ་འབྱོར་ཞེས་པ་དང༌། སྐྱེས་མ་ཐག་མ་ཡི་འོ་མ་མ་འཐུང་གོང་འཇམ་དཔལ་རིལ་བུའི་ཁུ་བ་ལྕེ་ལ་ཞོག་ཅེས་བཀའ་བསྩལ། དེ་ནས་བཟུང་དགོངས་པ་རྫོགས་ཀྱི་བར་འཇམ་དཔལ་རིལ་བུ་དང༌། ཆོས་སྨན་ཉིན་རེ་བཞིན་འཐུང་རྒྱུ་ཡོད་པ་བསྩལ་ཞིང༌། སྐྱེས་ནས་རིང་པོ་མ་ལོན་པར་སྐུ་མདུན་དུ་སོན་པ་ན་ཁྲུས་གླུད་ཚེ་འགུགས་བཅས་མཛད་ཅིང༌། རྒྱ་གར་ནས་ཁྱེའུ་ལ་བཙས་སྟོན་སྤྲད་སྲོལ་ཡོད་པ་དེ་ཡིན་གསུངས་ཏེ་བཟང་གོས་རྒྱས་མདོག་ཁ་གྲུ། བུམ་པ་བཅུད་ལྡན་བཅས་བསྩལ། སྐྲ་རིང་པོར་སྐྱེས་པ་ཞིག་ཡིན་པས་ཕ་རྒན་ནས་སྐྲ་རིང་པོ་འདིས་མིག་ལ་སྐྱོན་བྱེད་ཀྱི་འདུག་པས་བཅད་ན་རུང་ངམ་ཞུས་པས། རྒྱ་ནག་གི་ཁྱེའུ་ཐམས་ཅད་འཕགས་པ་འཇམ་དཔལ་གྱི་དབུ་སྐྲ་བཞིན་ཟུར་ཕུད་ལྔ་བཅིངས་སྲོལ་ཡོད་པས་དེ་ལྟར་གྱིས། སྐྲ་མ་བྲེགས་ཞེས་གསུངས། གྲིབ་རྐྱེན་ལྟ་བུའི་ཟས་ཅུང་ཟོས་པས་བརྣང་བ་ཞིག་ཡོད་པ། རྗེ་ཉིད་ཀྱི་བཞེས་ལྷག་ལ་ཨ་ར་པ་ཙ་གསུངས་ནས་ཞལ་སྔགས་གནང་སྟེ་ཡང་ཡང་བསྩལ་བ་དང༌། ཟླ་བ་རེ་རེ་བཞིན་སྤྱན་སྔར་ཕྱིན་པས་ཨ་ར་པ་ཙའི་གཟུངས་གསུང་བཞིན་ཞལ་སྔགས་གནང་བ་དང༌། སྲིའུ་གསོ་བའི་ཐབས་འཁོར་ལོ་རྗེ་ཉིད་ཀྱི་ཕྱག་བྲིས་དང༌། དཔལ་ལྡན་ལྷ་མོའི་སྔགས་མ་ཡིས་བཟླ་རྒྱུ་བསྩལ་བ་དང༌། བྱིས་པའི་ཁ་སྨན་བློན་པོ་སུམ་སྦྱོར་རང་ལོ་ལྔ་དྲུག་སྟེང་སླེབ་དུས་ཀྱང་བཏུང་རྒྱུ་ཡོད་པ་གནང༌། སྐུ་གཤེགས་ཁར་ཐུགས་དམ་རྟེན་འཇམ་དཔལ་ཡེ་ཤེས་སེམས་དཔའི་སྐུས་རྡོ་རྗེ་གསུམ་གྱི་བྱིན་རླབས་ཆེད་དུ་བསྩལ་བ་དང༌། ངོས་ཕ་མ་སྤུན་དང་བཅས་པ་བྱང་ཆུབ་སྙིང་པོའི་བར་དུ་རྗེས་སུ་འཛིན་པའི་ཞལ་བཞེས་དང་སྨོན་ལམ་གནང་བ་སོགས་ཚད་མེད་པའི་བཀའ་དྲིན་ཆེན་པོས་བཟུང་བའི་མཐུས། ཕ་རྒན་མ་གྲོང་བའི་སྔོན་ཙམ་དུ་རྨི་ལམ་ལ་ཁོ་རང་མུན་པ་འཁྲིགས་ས་ཞིག་ཏུ་མར་འགྲོ་གྲབ་བྱས་པ། སྦུག་དེར་འཇམ་མགོན་བླ་མ་མི་ཕམ་རིན་པོ་ཆེ་བཞུགས་འདུག་པས་དེར་མ་འགྲོ་འདིར་ཤོག་གསུངས་བྱུང་བས་སྐུའི་འཁྲིས་སུ་ཕྱིན་པ་རྨིས་ཟེར་བ་དང༌། རང་ཡང་ད་ལྟ་ཆོས་འཆད་ཉན་ལ་བློ་མིག་ཕྲ་མོ་ཐོབ་པ་དེ་རྗེ་འཇམ་དབྱངས་བླ་མའི་བཀའ་དྲིན་གྱི་སྣང་བ་ཡིན་པའི་ངེས་ཤེས་རྙེད་པ་ནི་རྒྱལ་སྲས་ཞི་བ་ལྷས། གང་གི་དྲིན་གྱིས་དགེ་བློ་འབྱུང༌། འཇམ་པའི་དབྱངས་ལ་ཕྱག་འཚལ་ལོ། །གང་གི་དྲིན་གྱིས་བདག་དར་བ། །དགེ་བའི་བཤེས་ལའང་བདག་ཕྱག་འཚལ། །ཞེས་གསུངས་པ་བཞིན་འཇམ་དཔལ་དབྱངས་མི་ཡི་ཤ་ཚུགས་ཅན་སྐྱེས་མ་ཐག་ཞལ་མཇལ། ཆེད་དུ་མ་བཅོལ་བར་ཐུགས་རྗེས་བཟུང་བ་ནི་ཁོ་བོའི་རྣམ་ཐར་གྱི་སྙིང་པོ་ལྟ་བུའོ། །སྐབས་དེར་འཇམ་མགོན་ས་སྐྱ་པའི་བསྟན་པའི་ཤིང་རྟ་ཆེན་པོ་གསང་ཆེན་རྒྱུད་སྡེ་རྒྱ་མཚོའི་བཀའ་ཡི་བསྡུ་བ་པོ་རྡོ་རྗེ་འཆང་འཇམ་དབྱངས་བློ་གཏེར་དབང་པོའི་ཞབས་སོར་རང་ཁྱིམ་དུ་བཀོད་པ་དང༌། ང་མ་ཡི་པང་དུ་བཟུང་ནས་ཞལ་མཇལ་བ་ཤིན་ཏུ་ཐུགས་དགྱེས་ཚུལ་གྱིས་རྗེ་ཉིད་ཀྱི་རིགས་བདག་ཐམས་ཅད་མཁྱེན་གཟིགས་མཉྫུའི་ཞབས་ཀྱི་ཕྱག་མདུད། རྗེ་དེའི་ཕྱག་ཕྲེང༌། ཉིད་ཀྱི་ཐུགས་དམ་གསུང་བའི་ཕྱག་ཕྲེང་རྡོག་གཅིག་མགུལ་དར་ནང་མཛོད་སྲིད་དུ་རིང་བ་གཅིག་བཅས་བསྩལ། ལག་རིས་གཟིགས་ཏེ་རང་གི་ཕ་ལ་འདི་མཁྱེན་བརྩེ་རིན་པོ་ཆེའི་སྤྲུལ་པའི་སྐུ་ཞིག་ཡིན་པས་ཁོང་ལ་ཕུལ་དགོས་ཞེས་བཀའ་ནན་སྔ་ཕྱི་དུ་མར་ནན་ཏན་གནང་བ་ལ་བརྟེན། ཕ་རྒན་ནས་མི་ཕམ་རིན་པོ་ཆེར་བཀའ་བསླབ་ཞུས་པས་སྤྲུལ་སྐུའི་མིང་བཏགས་ཁྲི་བཀོད་མ་བྱས་ན་ལེགས། ཁྱོད་རང་གི་བུ་སྔོན་མ་དེ་ཡང་རྒྱལ་སྲས་གཞན་ཕན་མཐའ་ཡས་ཀྱི་དབོན་པོ་ཨོ་རྒྱན་བསྟན་འཛིན་ནོར་བུའི་སྤྲུལ་སྐུར་མངའ་གསོལ་ཆེད་དཀོར་མང་པོ་བསྡུས་ཏེ་སྐད་གྲགས་མང་པོ་བྱས་པས་སྤྲུལ་སྐུའི་ཚེའི་བར་ཆད་བྱས་པ་རེད། རྗེས་ནས་ཁོ་རང་བསམ་མནོ་འཁོར་དུས་གང་མོས་པ་དེ་བྱེད་དུ་བཅུག་ཅེས་བཀའ་བསྩལ་བས་བཏང་སྙོམས་སུ་སོང༌། འཇམ་དབྱངས་བློ་གཏེར་དབང་པོས་ཕྲན་དིལ་མགོའི་ཁྱིམ་དུ་ཕེབས་པའི་སྔ་ནུབ་ནས་བརྩམས་ཞག་གསུམ་རིང་ཁོ་བོའི་བླ་མ་མཁྱེན་བརྩེའི་དབང་པོ་དེ་ཤིན་ཏུ་ཐུགས་དགྱེས་ཉམས་ཀྱིས་ཡང་ཡང་མཇལ་བ་རྨིས་པའི་མཐར་དིལ་མགོ་ཚང་བུ་ཆུང་དེ་ང་རྩར་ཁུར་བྱུང་བ་རྫོང་སར་མཁྱེན་སྤྲུལ་རིན་པོ་ཆེ་ཆོས་ཀྱི་བློ་གྲོས་ཞལ་སྔ་ནས་མཁྱེན་བརྩེའི་སྤྲུལ་སྐུ་ཁྱད་འཕགས་ཤིག་ཕྲན་ལ་ངོས་འཛིན་དགོས་གསུངས་པ་དེ་ལ་ཐག་བཅད་རྒྱུ་ཡིན་ཞེས་རྗེ་ཉིད་ཀྱི་དྲུང་ཡིག་དབོན་སྟོད་མཁན་ཆེན་འཇམ་དབྱངས་མཁྱེན་རབ་མཐའ་ཡས་ལ་བཀའ་བསྩལ་ཞེས་རྗེ་བླ་མ་འཇམ་པའི་དབྱངས་དྷརྨ་མ་ཏིའི་ཞལ་ལས་ཐོས། རང་གི་གཅེན་སངས་རྒྱས་མཉན་པ་མཆོག་སྤྲུལ་གྱི་ཡོངས་འཛིན་འཇམ་མགོན་ཀོང་སྤྲུལ་རིན་པོ་ཆེའི་དངོས་སློབ་འབྲོང་པ་བླ་མ་བསྟན་འཛིན་ཆོས་རྒྱལ་རང་ཁྱིམ་དེར་བཞུགས་བཞིན་པས་ཆོས་རྒྱལ་རཏྣ་གླིང་པའི་ཚེ་སྒྲུབ་གསང་བ་འདུས་པའི་སྒྲུབ་མཆོད་ཞག་བདུན་ཕྲག་གསུངས་ནས་དོན་དབང་ཞིག་བདག་ཅག་ཕ་མ་བཅས་ལ་བཀའ་དྲིན་ཐོབ་འདུག་པ་ལུས་རྟེན་འདིའི་དབང་གི་དང་པོ་ཡིན་པས་དིལ་མགོའི་མི་རིགས་གཞན་ལས་ཚེ་རིང་ཙམ་འཚོ་བ་འདི་ཐོག་མའི་རྟེན་འབྲེལ་བཟང་པོ་ལས་བྱུང་བ་མིན་ནམ་སྙམ། ཆུ་བྱི་ས་ག་ཟླ་བའི་ཚེས་ཉེར་དགུ་ལ་ཀུན་གཟིགས་མི་ཕམ་འཇམ་པའི་དབྱངས་གཟུགས་སྐུའི་བཀོད་པ་བསྡུ་སྐབས་ཞེ་ཆེན་རྒྱལ་ཚབ་རིན་པོ་ཆེ་བྱོན་པ་རང་གི་ཁྱིམ་དུ་གདན་འདྲེན་ཞུས་སྐབས་རང་གི་ཕ་རྒན་ལ་ཁྱོད་རང་གི་བུ་འདི་ང་ལ་སྟེར་དགོས། ཞེ་ཆེན་གྱི་བསྟན་པ་ལ་ཕན་ཐོག་པ་ཞིག་འོང་འདུག་གསུངས་པས། དེང་སང་སྤྲུལ་སྐུ་ཕལ་ཆེར་དཀོར་སྡུད་ཀྱི་ཕྱག་སྒོ་ལས་མི་འདུག །དེ་འདྲ་མ་ཡིན་པར་ཐོས་བསམ་སྒོམ་པས་བསྟན་པ་ལ་ཞབས་ཏོག་འབྱོར་ངེས་ཡིན་ན་ཕུལ་ཆོག་ཞུས། ཕ་རྒན་ནས་བུ་སྤྲུལ་སྐུ་ཡིན་པའི་རྒྱུ་མཚན་གང་ལགས་ཞུས་པས། ཕྲན་ཚང་ཁྱིམ་ནང་གི་མཆོད་ཁང་དེར་དགེ་མང་དབོན་པོ་ཨོ་རྒྱན་བསྟན་འཛིན་ནོར་བུའི་བཅའ་སྒྲུབ་མཛད་པའི་ཚེ་རིང་མའི་སྐུ་གསོབ་ཅིག་ཡོད་པ་དེ་མནལ་ལམ་དུ་ཚེ་རིང་མ་དངོས་སུ་གྱུར་ནས་བུ་འདི་ཁྱོད་ཀྱི་བདག་པོ་སྤྲོད་དང་ཁྱོད་ཀྱི་བསྟན་པ་ལ་ཕན་ཐོག་པ་ཞིག་འབྱུང་ཞེས་ཞུས་བྱུང་གསུངས། དེ་སྐབས་ཞེ་ཆེན་གྲྭ་པ་རྒན་པ་ཀུན་གྱིས་རབ་འབྱམས་རིན་པོ་ཆེའི་སྤྲུལ་སྐུ་ཡིན་སྐད་ཀྱང་བསྒྲགས། རབ་འབྱམས་རིན་པོ་ཆེ་བདེ་ཆེན་རྒྱལ་པོ་དགོངས་པ་རྫོགས་པའི་ཞག་གསུམ་སྟེང༌། རྒྱལ་ཚབ་རིན་པོ་ཆེ་ཡེ་ཤེས་སྒྱུ་མའི་སྐུས་རྗེས་སུ་བཟུང་ཚུལ་གྱི་ཚིགས་བཅད་ཞིག་ཡོད་པའི་གཤམ་དེར། གཅིག་གསུམ་གཉིས་ཀྱི་དང་པོ་གྱིས། ཞེས་པ་ཞིག་འདུག་པ་རབ་འབྱམས་རིན་པོ་ཆེ་ལ་སྤྲུལ་སྐུ་གསུམ་བྱོན་པའི་ལྕགས་ཁྱི་ལོ་པ་ཁྱེད་རང་རེད། ལྕགས་ཕག་དགུང་ལྡན་གཉིས་པ་དེ་མགུ་ལོག་ཏུ་འཁྲུངས་རྒྱུ་དེ་རེད་པས་གདན་ས་ལ་ཁྲིར་བཀོད་མངའ་གསོལ་བ་གཉིས་པ་དེ་དགོས་པ་རེད་ཅེས་ཞེ་ཆེན་ཀོང་སྤྲུལ་རིན་པོ་ཆེས་བཀའ་བསྩལ། སྐྱབས་རྗེ་རབ་འབྱམས་གོང་མ་དང་རྒྱལ་ཚབ་རིན་པོ་ཆེའི་དངོས་སློབ་བྱང་ཕྱོགས་སྒོ་མེ་དེང་སྐྱ་ཀ་བཅུ་ཀུན་བཟང་སྙན་གྲགས་རྒྱ་མཚོས་རབ་འབྱམས་རིན་པོ་ཆེའི་སྤྲུལ་སྐུ་གཅིག་ངོས་འཛིན་གནང་བ་མཁས་བཙུན་བཟང་པོའི་ཡོན་ཏན་མངའ་ཞིང་འོག་མིན་ཨོ་རྒྱན་སྨིན་གྲོལ་གླིང་དུ་གྲྭ་སར་ལོ་གསུམ་བཞུགས་ཤིང༌། སྐུ་ཚེའི་སྨད་དུ་ཞེ་ཆེན་དུ་ཕེབས་ནས་བཞུགས་པ་ཞིག་ཀྱང་བྱུང༌། ལོ་དྲུག་ལོན་སྐབས་བྱང་རྫ་རྒྱལ་དགོན་འཇིགས་མེད་རྒྱལ་བའི་མྱུ་གུའི་མཆོག་སྤྲུལ་ཀུན་བཟང་བདེ་ཆེན་རྡོ་རྗེའི་དྲུང་དུ་ཚེ་དབང་ཞིག་ཞུས་པ་དབང་བཤད་སྐབས་རྗེ་ཉིད་ལ་དག་སྣང་ཟངས་མདོག་དཔལ་རིར་ཕེབས་ནས་སྲིན་རྒྱལ་རཀྴ་ཐོད་ཕྲེང་རྩལ་དབུ་གསུམ་ཕྱག་དྲུག་ཅན་ཞིག་མཇལ་ཚུལ་གསུངས། ཚེ་དབང་གྲུབ་པ་དང་ལོ་རྗེས་མར་དབུས་གཙང་དུ་གནས་བསྐོར་འགྲོ་རྒྱུ་ཡིན་པས་བཟའ་ཚང་ཐམས་ཅད་ལ་སྐྱབས་འཇུག་ཞུས་པས། བུ་ཆུང་རྒྱ་རྡོག་པ་འདི་ནི་ངེད་གཉིས་ཚེ་རབས་མང་པོར་མི་འབྲལ་བར་སྐྱེ་བ་བླངས་པས་མི་བརྗེད། ངེད་གཉིས་སྐྱེ་བ་འདིའི་སྔ་མར་ཆུ་ཞིག་གི་འགྲམ་དུ་སྦལ་པ་ཞིག་འདུག་པ་བཟུང༌། དཔྱིད་མུ་གེ་ཚེས་དུས་སྦལ་ཁ་བྱེ། །སྟོན་འབྲུ་དྲུག་ཚེས་དུས་སྦལ་ཁ་རུབ། །ཟེར་དར་དུས་ངེད་གཉིས་ནས་སྦལ་པ་ཁ་རུབ་འདུག་པ་ཐུར་མ་ཞིག་གིས་ཕྱེས་པ་དྲན་སོགས་གསུངས་ཏེ། གསོལ་དཀར་སྔོ་ཁྲ་ཆུང་ཆུང་ཞིག་མངར་གསུམ་གྱིས་བཀང་ནས་གནང་སྟེ་ཐུགས་བརྩེ་ཆེན་པོས་བསྐྱངས། དགེ་མང་དབོན་ཨོ་རྒྱན་བསྟན་འཛིན་ནོར་བུ་ལ་ཡང་མཚམས་སྤྲུལ་རིན་པོ་ཆེས་དེ་ལྟར་གསུངས་པར་གྲགས། དབུས་གཙང་དུ་གནས་སྐོར་འགྲོ་ཁར་མཁས་གྲུབ་འཇམ་དབྱངས་གྲགས་པའི་མདུན་ནས་ཚེ་དབང་དང་ལམ་རིམ་ཡེ་ཤེས་སྙིང་པོའི་ལུང་བཀའ་དྲིན་དུ་ཐོབ། ཀཱི་ལུང་དགོན་དུ་རྒྱལ་སྲས་སེམས་དཔའ་ཆེན་པོ་རྫ་མུ་ར་འཇིགས་མེད་པདྨ་བདེ་ཆེན་བཟང་པོ་ལས་བར་དོའི་དྲུག་ཁྲིད། རིག་འདུས་དང་སྦྲེལ་བའི་རིག་པ་རྩལ་དབང༌། ཡེ་ཤེས་བླ་མའི་སྨིན་ཁྲིད་རྣམས་ཕ་རྒན་ནས་དབྱར་ཆོས་ཞུས་སོང་བ་དང་ཆབས་ཅིག་ཆོས་སྒོ་བཀའ་དོག་པོ་ཡོད་ཀྱང་ཕྲན་སྤྲུལ་སྐུ་ཡིན་པའི་དག་སྣང་གི་གཟིགས་པས་བཀའ་དྲིན་ཐོབ། རང་ལོ་བདུན་མེ་འབྲུག་ལ་དབུས་གཙང་གནས་སྐོར་ལ་འོང་བའི་ལམ་ཁར་བྱང་སྟག་ལུང་དུ་ཕྱིན་ནས་མ་སྤྲུལ་རིན་པོ་ཆེ་མཇལ་ཁ་གནང་བའི་གྲལ་དུ་ཕྱིན་པས་ཁོ་བོའི་མགོ་ལ་ཐལ་ལྕག་སྐུ་ཤུགས་ཕྱུང་སྟེ་ལན་གསུམ་ཞུས། ཕྱིར་ནང་ཕྲན་ཚང་སྐོར་གཟིམས་ཆུང་སྦུག་མཇལ་སྐབས་ཕ་རྒན་གྱི་མཚོན་སྲུང་གྲལ་ཁྱེ་ཡོ་རིག་འཛིན་ཆེན་པོ་ལས་རབ་རྩལ་གྱིས་རླུང་འཚུབས་ཤིག་གི་ནང་ནས་གཏེར་བཞེས་པའི་ཕུར་པ་ཞིག་ཡོད་པ་ཕྱག་གིས་བསྒྲིལ་མཐར་བུ་འདིའི་བསྲུང་བ་དགོས་འདུག་གསུངས་ཏེ་ཕྲན་ལ་གནང༌། ཕ་ལ་བུ་འདི་ཁྱིམ་པ་རབ་བྱུང་གང་བྱེད་ཀྱི་ཡིན་གསུངས་པས་ཁྱིམ་བཟུང་མཁན་ཡིན་ཞུས་སོང་བས། བཞད་མོ་ཆེན་པོ་གནང་སྟེ་འདིས་ཁྱིམ་ག་འདྲ་བཟུང་བ་བལྟ་ཨ། ལོ་ཉི་ཤུ་ནས་ཐག་ཆོད་འོང་གསུངས། ཕྲན་ལ་ལྷ་ས་ནས་སིབ་བུའི་ནད་ཀྱིས་མ་ཤི་ཙམ་བྱུང་བ་མ་རིན་པོ་ཆེའི་ཕྱག་གི་ཐལ་ལྕག་དེས་ཚེ་གེགས་བསལ་བ་ཡིན་ནམ་སྙམ། གཙང་པཎ་ཆེན་ཆོས་ཀྱི་ཉི་མ་དང༌། ས་སྐྱ་བདག་ཆེན་ཕུན་ཚོགས་ཕོ་བྲང་པ་འཛམ་གླིང་ཆེ་རྒུ་དབང་སྡུད་ལས་ཚེ་དབང་དང༌། སྒྲོལ་མ་ཕོ་བྲང་པ་བདག་ཆེན་ཕྲིན་ལས་རིན་ཆེན་རྗེ་བཙུན་མ། མཚུར་ཕུ་ནས་རྒྱལ་དབང་བཅོ་ལྔ་པ། སྨིན་གླིང་ཁྲི་ཆེན་ཡབ་སྲས་རྣམས་དང་ཞལ་མཇལ་ཐོབ། མཚུར་ཕུའི་དགུ་གཏོར་ཡང་མཇལ། དེ་སྐབས་སིབ་བུའི་ནད་ཀྱིས་འཆི་ལ་ཉེ་བའི་སྐབས། མཆོག་གླིང་གཏེར་སྲས་མཆོག་སྤྲུལ་འགྱུར་མེད་ཚེ་དབང་བསྟན་འཕེལ་གྱིས་སྲོག་བསླུ་ལོ་གྲངས་ཤིག་བསླུས་གསུངས། ཐུགས་སྒྲུབ་བར་ཆད་ཀུན་སེལ་གྱི་ཚོགས་བརྒྱ་ཉིན་ཁ་ཤས་གསུངས། མཆོག་གླིང་གཏེར་བྱོན་སྐུ་ཚབ་རིན་པོ་ཆེས་བྱིན་རླབས་ཡང་ཡང་མཛད་པས་ནད་ལས་གྲོལ། ཕ་མ་སྤུན་སྲིང་དང་མཉམ་དུ་དབུས་གཙང་ལྷོ་གསུམ་གྱི་གནས་རྟེན་དང་ཆོས་འཁོར་རྣམ་གསུམ་ཞིབ་མཇལ་མཆོད་འབུལ་བཅས་ཞིབ་རྒྱས་བྱུང་ཡང་ལོ་ཆུང་བའི་སྟབས་ཀྱིས་བྱིས་པས་ལྷ་ཁང་མཐོང་བ་ལ་དགོས་པ་ཆེར་མེད་སྙམ། ཚོགས་མཆོད་སྨོན་ལམ་ཆེན་པོ་རྣམས་ཀྱང་མཇལ། ངོར་ཨེ་ཝཾ་ཆོས་སྡེར་ཕྱིན་པས་ཁང་སར་མཁན་རིན་པོ་ཆེས་ཕྲན་ཁོང་ལ་ཕུལ་དགོས་ཞབས་དྲུང་དུ་འཇོག་པ་ཡིན་གསུངས། ཕྱིས་སུ་ཁམས་སུ་ཕེབས་སྐབས་ཀྱང་དེ་བཞིན་གསུངས་པ་ཕ་རྒན་ནས་ཁྱེད་ཀྱིས་དེ་ལྟར་ནན་ཏན་གསུངས་པའི་རྒྱུ་མཚན་གང་ཡིན་ཞུས་སོང་བ། ངོར་གྱི་དགེ་འདུན་གྱིས་སེར་ཕྲེང་རྒྱས་པ་ཞིག་མཛད་འདུག་པའི་མཐར་ཕྲུ་གུ་ཞིག་གདན་བྱུང་བ་སུ་ཡིན་ན་དགོངས་པས་ཕྱིར་ཉིན་ཕྲན་མདུན་དུ་བྱུང་བས་སེར་ཕྲེང་གིས་བསུ་རྒྱུ་དེ་རེད་འདུག་པས་སྐྱེས་ཆེན་དམ་པའི་སྤྲུལ་སྐུ་ཞིག་ཡིན་ངེས་སྙམ་པ་བྱུང་གསུངས། རང་གི་ཨ་ཁུ་དཔལ་ཡུལ་ཀརྨ་ཡང་སྲིད་ཨོ་རྒྱན་མདོ་སྔགས་ཆོས་ཀྱི་ཉི་མ་རང་གི་ཁྱིམ་དེར་ཕེབས་ནས་རྒྱུན་རིང་པོ་བཞུགས། འདི་ཕྱིར་ཕན་པའི་དབང་ཁྲིད་ཞབས་བརྟན་རྒྱ་ཆེར་གནང་ནས་གདན་སར་ཕྱིར་ཕེབས་སྐབས་གཡབ་དར་དེ་རང་གི་ཁྱིམ་དུ་ལུས་སོང་བ་དེ་ཚུར་ལེན་མི་དགོས་ད་དུང་བན་རྒན་ལན་གཅིག་སླེབ་པའི་རྟེན་འབྲེལ་ཡིན་ཞེས་མཆོད་དཔོན་རྒྱལ་རོང་གྲྭ་དགེ་ལེགས་ལ་གསུངས་པ་སྐུ་གཤེགས་པའི་ཕྱི་ལོར་ཁོ་བོ་སྐྱེས་པ་ཀཿཐོག་སི་ཏུ་པཎྜི་ཏས་དེ་ནི་དཔལ་ཡུལ་སྐུ་ཆེན་གྱི་སྤྲུལ་སྐུ་ཡིན་པར་ཕེབས་གསུངས་པས་མཆོད་དཔོན་དགེ་ལེགས་དབུས་གཙང་དུ་ཕེབས་སྐབས་ང་ཨ་མའི་པང་དུ་ཡོད་པར་ཁོ་རང་གི་འཁར་གསིལ་དང་ལྷུང་བཟེད་ཕུལ་ནས་བཞག་འདུག །དགེ་མང་དབོན་ཨོ་རྒྱན་བསྟན་འཛིན་ནོར་བུ་སྐུ་གཤེགས་ཁར་རང་གི་ཕ་ལ་ཟངས་ཀྱི་མཆོད་ཆས་ཆ་ཚང་ཞིག་བཟོ་དགོས་བཀའ་ཕེབས་པ་ལྟར་བསྒྲུབས་ནས་ཕུལ་ཞིང༌། སྐུ་ཆས་སྐོར་སློབ་མ་སོ་སོར་བགོ་བཤའ་བྱས་ཏེ་གནང་སྐབས། ཕ་རྒན་ལ་རྒྱལ་སྲས་གཞན་ཕན་མཐའ་ཡས་མགུལ་ཕུར། ཕུད་ཀོང་བཅས་བསྩལ་བ་དང༌། ཨ་འཛོམ་འབྲུག་པ་རིན་པོ་ཆེ་སྣ་ཚོགས་རང་གྲོལ་གྱིས་དགེ་མང་དབོན་བསྟན་འཛིན་ནོར་བུའི་སྤྲུལ་སྐུ་ཡིན་ཞེས་དགེ་མང་མཁན་ཡོན་ཏན་རྒྱ་མཚོ་ལ་ཕྱག་བྲིས་ཆེད་དུ་བསྩལ། འཕགས་རྣམས་དགྱེས་པའི་ཐུགས་བསྐྱེད་སྨོན་ལམ་ཚན། །འཕོས་ན་དམ་པའི་ཡོན་ཏན་གསལ་དགོས་ཀྱང༌། །བདག་རྒྱུད་ལས་ཉོན་རྡོ་ཡི་གོང་བུ་འདི། །ཁུར་དུ་ལྕི་བས་བཤད་ཀྱང་གདོང་པ་སྐྱེངས། །ས་དཀར་དགོན་གྱི་འདུས་སྡེ་ལ་མི་ཕམ་རིན་པོ་ཆེའི་ཉེ་གནས་བླ་མ་འོད་གསལ་རིན་པོ་ཆེས་འཇམ་དཔལ་མཚན་བརྗོད་དང༌། མཁྱེན་བརྩེ་རིན་པོ་ཆེའི་སྔོན་འགྲོའི་ཁྲིད་དང༌། མཉན་པ་རིན་པོ་ཆེ་ཀརྨ་བཤད་སྒྲུབ་བསྟན་པའི་ཉི་མས་ཇོ་ལུགས་དུས་འཁོར་གྱི་དབང་ཆེན་གནང་བ་རྣམས་ཐོབ། འདི་སྐོར་ཞིག་ཏུ་མི་ཕམ་འཇམ་པའི་དབྱངས་ཀྱི་ཉེ་གནས་བླ་མ་རིན་པོ་ཆེ་ཤེས་རབ་འོད་གསལ་གྱིས་སྐར་འཛིན་གནང་སྟེ་སྡེ་དགེ་རྒན་ཀརྨ་ཆོས་འཛིན་ཞེས་པས་ཀློག་བསླབ་པས་དཀའ་ངལ་མེད་པ་ཡིག་རིགས་དཀར་ནག་གཉིས་ཀ་ལེགས་པར་ཤེས། ཕ་རྒན་ཆོས་རྒྱལ་སྡེ་དགེའི་དྲུང་ཡིག་ཡིན་པས་ཡི་གེ་འབྲི་རྒྱུ་ཡང་བསླབ་བརྩོན་བྱས། འཇམ་མགོན་བླ་མ་རྣམ་གཉིས་ཀྱི་ཐུགས་སྲས་མཁས་གྲུབ་འཇམ་དབྱངས་གྲགས་པའི་མདུན། གཅེན་བཤད་སྒྲུབ་དང་ལྷན་དུ་རཏ་གླིང་ཕུར་པའི་དབང་ལུང་བཀའ་དྲིན་ཐོབ། ས་ལུག་རང་ལོ་དགུ་པའི་སྟེང་དབྱར་ཨ་འཛོམ་འབྲུག་པ་རིན་པོ་ཆེ་མཇལ། ཕྲན་ལ་བར་ཆད་ཆེན་པོ་འདུག་པས་སྐྲ་བཅད་ནས་ཁོང་ཕྱག་དྲོན་པོ་ཡིན་པས་དགེ་བསྙེན་ཞིག་གནང༌། ཚེ་དབང་ཞིག་དང་བླ་བསླུ་ཚད་ལྡན་ཞིག་དགོས་འདུག་གསུངས་ནས་ཚེ་སྒྲུབ་བདུད་རྩི་བུམ་བཅུད་ཀྱི་དབང་མཛད། ཚེ་མདའ་འདི་ལ་ཚད་ཅིག་སྟོན་གསུངས་པ་ཚེ་པྲ་བརྟགས་དགོས་གསུངས་ཏེ་ཕྲན་ནས་མདའ་ཚད་དེ་ཕྱག་གིས་འཐེན་ནས་གནང་བྱུང་བས་སོར་ལྔ་ཐུང་དུ་སོང༌། དགོངས་པ་ཚོམས་ཏེ་མཆོད་དཔོན་སྲས་འགྱུར་མེད་རྡོ་རྗེ་ལ་བཀའ་བཀྱོན་དང་བཅས་ཏེ་སླར་དགོངས་པས་གཟིར་ཏེ་ཚེ་འགུགས་ཚར་གཅིག་གསུངས་མདའ་འཐེན་ནས་གནང་བ་སོར་ལྔ་རིང་དུ་སོང༌། བླ་ལུག་ལ་ལྟ་སྟངས་མཛད་པས་རང་བཞིན་གྱིས་བསྐོར་བས་ཀྱང་ཁ་རང་ཕྱོགས་སུ་ལེགས་པར་བསྐོར་སོང་བས་ད་རྐྱེན་ཆགས་ཆེན་པོ་འདུག་ཀྱང་དམུ་གབ་མི་འདུག་པས་མ་སྐྱོན་ཙམ་འོང་གསུངས། དགེ་བསྙེན་ཞིག་གནང་སྐྲ་ཕུད་བཞེས་མིང་ཨོ་རྒྱན་བསྐྱབས་ཞེས་གནང་སྟེ་གུ་རུ་རིན་པོ་ཆེ་ལ་སྐྱབས་བཅོལ་བ་ཡིན་གསུངས། ཕ་རྒན་དང་གཅེན་བཤད་སྒྲུབ་གཉིས་ལ་ཀློང་ཆེན་སྙིང་ཐིག་གི་སྔོན་འགྲོ་ཀུན་གཟིགས་མཁྱེན་བརྩེའི་ཁྲིད་བསྡུས་དང་སྦྱར་བའི་སྨིན་ཁྲིད་ཞིབ་རྒྱས་སུ་བསྩལ། ཁོ་བོ་ལ་འཇམ་མགོན་མཁྱེན་བརྩེ་རིན་པོ་ཆེ་ལས་ཀློང་སྙིང་གི་སྨིན་གྲོལ་ཡོངས་རྫོགས་གསན་པ་དང་ཀུན་མཁྱེན་ཡབ་སྲས་ཀྱི་ཡེ་ཤེས་སྐུས་རྗེས་སུ་བཟུང་བས་ཉེ་བརྒྱུད་ཐུན་མོང་མ་ཡིན་པ་ཡོད་ཚུལ་བཀའ་འཕྲོས་སུ་བསྩལ། ཞེ་ཆེན་དུ་ཕྱིན་ནས་རྒྱལ་ཚབ་རྡོ་རྗེ་འཆང་གི་གསེར་ཞལ་མཇལ། ལྕེ་བཙུན་ཆེན་པོ་བི་མ་ལའི་ཟབ་ཏིག་གི་སྨིན་གྲོལ་ལུང་བཅས་གཅེན་བཤད་སྒྲུབ་ལ་བསྩལ་བར་ལྷན་ཅིག་བཀའ་དྲིན་ཐོབ། རྗེ་བླ་མ་མི་ཕམ་འཇམ་པའི་དབྱངས་ཀྱི་གདུང་རྟེན་ཐུགས་དམ་འཇམ་དཔལ་ཡེ་ཤེས་སེམས་དཔའི་མདུན་སྨོན་ལམ་ཟབ་རྒྱས་དང༌། དེའི་སྐུ་ལས་བབ་པའི་བདུད་རྩི་རིལ་བུ་བཅས་བསྩལ། དེ་ནས་རུ་དམ་རྫོགས་ཆེན་དགོན་གྱི་ཡང་དབེན་ཚེ་རིང་ལྗོངས་སུ་ཕྱིན་ནས་མཁན་ཆེན་བྱང་ཆུབ་སེམས་དཔའ་ཆེན་པོ་འཇིགས་མེད་པདྨ་བློ་གསལ་ལམ་དཀོན་མཆོག་གྲགས་པ་ལས། གཅེན་བཤད་སྒྲུབ་བསྟན་འཛིན་གྱིས་རིང་ནས་གསོལ་བ་བཏབ་པ་བཞིན་སྔ་འགྱུར་བཀའ་མ་སྒྱུ་འཕྲུལ་ཞི་ཁྲོའི་དབང་ཆེན་དང༌། རྫོགས་པ་ཆེན་པོ་ཀློང་ཆེན་སྙིང་ཐིག་གི་རྩ་པོད་གཉིས་ཀྱི་དབང་ཐོབ། རིག་འཛིན་འདུས་པ་དབང་རྒྱས་པ་རྡོ་གྲུབ་གསུང༌། ཚེ་དབང༌། ཡུམ་བཀའི་ཚེ་དབང༌། སེང་གདོང༌། དཔལ་ཆེན། ཁྲག་འཐུང་རིགས་བཞི། ཞི་ཁྲོ་ངན་སོང་སྦྱོང་བ། སྡུག་བསྔལ་རང་གྲོལ་ལ་ཉི་གྲགས་ཀྱི་སངས་རྒྱས་སྟོང་དབང་དང་བཅས་པ། ཡང་གསང་བླ་སྒྲུབ། ཡེ་ཤེས་བླ་མའི་སྨིན་ཁྲིད་རིག་པའི་རྩལ་དབང༌། མ་མགོན་དང་ཚེ་རིང་མའི་སྲོག་གཏད་བཅས་ཞིབ་པར་བསྩལ། ཕྲན་ལ་མཁན་རིན་པོ་ཆེས་ཐུགས་བརྩེ་ཆེན་པོས་ཉིན་རེ་བཞིན་ཁ་མངར་གྱི་སྐྱེས་བསྩལ། ལུང་རྣམས་རྫོགས་ཆེན་མཁན་ཐུབ་བསྟན་སྙན་གྲགས་ལས་ཞུས། རྒྱལ་སྲས་གཞན་ཕན་མཐའ་ཡས་མཆོག་སྤྲུལ་གཞན་ཕན་ཆོས་ཀྱི་སྣང་བའི་མདུན་ནས་ཚེ་མདོའི་ལྗགས་ལུང་ཐོབ། མཁན་རིན་པོ་ཆེ་གཞན་དགའ་ཤྲཱི་སེང་བཤད་གྲྭའི་མཁན་པོར་བཞུགས་པ་དང་མཇལ་བས་གཡང་ཊིའི་བཞེས་དཀར་བཅུད་ལྡན་བསྩལ། དེ་སྐབས་རང་གི་ཁྱིམ་ལའང་བྱི་བ་མང་པོ་གཅིག་གི་མཇུག་ཏུ་གཅིག་མཐུད་པ་ཐག་པ་ལྟར་སྦྲེལ་ནས་འོང་བ་སོགས་ཐན་ལྟས་ཁ་ཤས་བྱུང་བ་ཨ་འཛོམ་འབྲུག་པ་རིན་པོ་ཆེའི་དབུས་ལྷ་བླའི་དགོངས་བརྟགས་རྩུབ་པ་ལྟར། དགུན་ཐོག་དེར་དགོང་མོ་ཐབ་ཆེན་ཁར་ཤིང་ཕྱེ་སྐམ་པོའི་མེ་ཞགས་འཕེན་སྟངས་ཀྱི་རྩེད་མོའི་རྐྱེན་བྱས། མི་མང་ལས་བྱེད་ལ་སྟེར་རྒྱུའི་རྩམ་ཐུག་ཚ་མོའི་ནང་ལྷུང་སྟེ་བརླ་གཡས་པ་ཐམས་ཅད་ཆུ་བུར་གྱིས་གང་བ་ལ་ཟུག་མི་བཟད་པས་མནར་བ་ལ་འཇམ་མགོན་རྣམ་གཉིས། དཔལ་སྤྲུལ། མི་ཕམ་རིན་པོ་ཆེ། དབོན་བསྟན་འཛིན་ནོར་བུ་རྣམས་ཀྱི་དངོས་སློབ། མ་ཎི་དང་ཨ་ར་པ་ཙ་དུང་ཕྱུར་སོགས་བཟླས་བརྗོད་ཕུལ་དུ་ཕྱིན་ཅིང༌། མཁས་བཙུན་བཟང་པོའི་ཡོན་ཏན་མཆོག་ཏུ་མངའ་ཞིང་ནད་བརྒྱ་སྔགས་གཅིག་གི་རིགས་ཐམས་ཅད་འབུམ་ཕྲག་ཁ་ཤས་གསུངས་པའི་བླ་མ་རིག་འཛིན་ཐེག་མཆོག་སྲོད་ལ་གདན་དྲངས་ནས་སྔགས་ཆུ་ཐེངས་ཁ་ཤས་བཏབ་པས་ན་ཟུག་གི་དབལ་ཆག །རྗེ་བླ་མ་མི་ཕམ་རིན་པོ་ཆེའི་ཐུགས་ཟིན་རིམ་གྲོ་བ་བླ་མ་རིན་པོ་ཆེ་ཆོས་དབྱིངས་འོད་གསལ་ནས་སྣང་སྲིད་འཁྲུགས་པ་ཡོ་བཅོས་ཀྱི་མདོས་དང་འཆི་བསླུ་མཛད། དགེ་མང་དབོན་བསྟན་འཛིན་ནོར་བུའི་སློབ་མ་ཀུན་དགའ་དཔལ་ལྡན་གདན་ཞུས་ཏེ་ཚངས་སྤྱོད་དགེ་བསྙེན་བསྩལ། ཚེ་སྒྲུབ་ཟླ་བ་གཅིག་ཏུ་མཛད། སྤྱིར་རང་ཉིད་བསམ་འགོ་ཟིན་ནས་རབ་བྱུང་ལ་དགའ་བ་ཞིག་ཡིན་པས་ཕ་རྒན་ནས་ཁྱེད་རང་སེམས་ལ་ད་རེས་རྐྱེན་ངན་འདི་ལ་ཞབས་བརྟན་གང་བྱས་ན་ཕན་བསམ་གྱི་འདུག །ཁྱོད་མ་ཤི་ཙམ་བྱུང་ན་ཞབས་བརྟན་གང་དགོས་སྒྲུབ་ངེས་ཟེར་བ་དང༌། གྲྭ་བ་གྱིས་གཟན་ཤམ་གྱོན་ན་ཕན་འོང་སྨྲས་པས། དེ་བཞིན་བགྱིད་པར་ཁས་བླངས། སེམས་དགའ་དྲགས་ནས་ཕྲན་ལ་ཆོས་གོས་ཞིག་བསྐོན། མགོ་སྔས་འདིར་ཌཱ་དྲིལ་ཞིག་ཞོག །སང་ཉིན་ནམ་ལངས་པ་དང་བླ་མ་རིན་པོ་ཆེ་ཆོས་དབྱིངས་འོད་གསལ་ནས་སྐྲ་འབྲེག་དགོས་ཟེར་བ་ལྟར་བྱས། མ་རྒན་ནས་དོ་ནུབ་གྲོངས་བ་མིན་ནམ་སྙམ་པའི་དོགས་པ་སྐྱེས་ནས་ངུས་སྐད་ཟེར། ཟླ་བ་དྲུག་གི་བར་ཉལ་སར་ལྷུང་ནས་གློ་གཡོན་པ་ཁོ་ན་ས་ལ་ཕབ་པས་དཔྱི་ཁག་རྨར་སོང་བ་སོགས་བྱུང༌། དགེ་འདུན་གྱི་སྡེ་སོ་སོར་བསྙེན་བཀུར། སྲོག་བསླུ་ཁྲི་ཕྲག །སྐུ་ཞབས་དགེ་མང་དང་མཁན་རིན་པོ་ཆེ་བློ་གསལ་རྣམས་ཀྱི་མདུན་ཆེད་མངགས་ཀྱི་ཚེ་སྒྲུབ། ཁྱད་པར་གཅེན་སངས་རྒྱས་མཉན་པ་རིན་པོ་ཆེ་ལོ་གསུམ་བཅད་རྒྱར་བཞུགས་ཡོད་པས་ཇོ་ལུགས་སྒྲོལ་དཀར་གྱི་ལྗགས་བསྙེན་ཕྲན་ལ་ཆེད་དུ་མཛད་པའི་མནལ་ལམ་དུ་ནམ་མཁའ་ཤིན་ཏུ་དྭངས་པར་རི་དྭགས་ཤ་ར་བྷ་ཞིག་གནས། མདུན་དུ་འོད་དཀར་པོ་ཞིག་གི་ནང་མེ་ཏོག་ཨུཏྤ་ལ་དཀར་པོ་ལོ་འདབ་རྒྱས་པ། རི་དྭགས་ཀྱི་མཇུག་མའི་ཕྱོགས་སུ་སྤྲིན་དཀར་པོའི་གཡུང་དྲུང་གཡས་བསྐོར་ཡོད་པ་ཞིག་གསལ་བར་གཟིགས་པ་ཕྱག་གི་རི་མོ་ཚོན་ལྡན་བཀོད་པ་དང༌། བུམ་ཆུ། ཚེ་རྫས་བཅས་གནང་ནས་ད་རེས་གཅུང་ཚེ་གེགས་ལས་གྲོལ་བ་ཡོད་ཅེས་ཕྱག་བྲིས་བསྩལ། ནད་ལས་གྲོལ་དུ་ཉེ་བ་དང་མཁན་གཞན་དགའ་རིན་པོ་ཆེ་ཁྱིམ་དུ་ཕེབས་པ་དང་མཇལ། སྤྲུལ་སྐུའི་སྙུན་གཞི་འདི་རྐྱེན་ངན་དགེ་བའི་བསྐུལ་མ་ཞེས་པ་དེ་རེད། མདོ་མཁྱེན་བརྩེས་རྡོ་གྲུབ་ཆེན་གྱི་གསང་མཚན་གསུངས་ཏེ་ང་བླ་མ་དེའི་མདུན་དུ་འགྲོ་དགོས། བླ་མ་དེའི་རྩར་མ་སླེབ་ན་ཕ་ཡུལ་དུ་འགྲོ་གི་ཡིན་ཞེས་ཕ་མ་ལ་གསུངས་པ་རེད། ཕ་ཡུལ་ནི་ཟངས་མདོག་དཔལ་རིར་གསུངས་པ་རེད། དེ་བཞིན་སྤྲུལ་སྐུ་རབ་ཏུ་བྱུང་འདུག་པ་ཤིན་ཏུ་ལེགས། ཕྲན་སྐྱེ་དགུ་དོན་གྲུབ་གླིང་དུ་ངོར་དཔོན་སློབ་བློ་གཏེར་དབང་པོའི་བཀའ་བཞིན་བཤད་གྲ་བཙུགས་པར་འགྲོ་གི་ཡོད། དེ་ཕྱོགས་སུ་ཕེབས་ན་གཞུང་བཤད་ཐམས་ཅད་ངས་ཕུལ་ཆོག །མདོ་མཁྱེན་བརྩེ་ཡེ་ཤེས་རྡོ་རྗེ་སྐུ་ཆུང་དུས་འབྲི་གུང་དུ་བཞུགས་སྐབས་བཀའ་སྲུང་དྲང་སྲོང་ཁྱབ་འཇུག་ཆེན་པོ་དངོས་སུ་འོངས་ནས་དཔེ་ཆ་བསླབ་དགོས་པར་ཞུས་པ་བཞིན་བསྟན་འཛིན་སྐྱེས་བུ་ཞིག་ཡིན་ཕན་ཆད་ཐོས་བསམ་རྒྱ་ཆེན་ཞིག་ངེས་པར་དགོས་ཡང་ཡང་གསུངས་པས་ནད་ལས་གྲོལ་བ་དང༌། ཀུན་གཟིགས་མི་ཕམ་རིན་པོ་ཆེའི་གཟིམ་སྤྱིལ་བཀྲ་ཤིས་དཔལ་འབར་གླིང་དུ་གཅེན་བཤད་སྒྲུབ་དང་ལྷན་དུ་ཚེ་སྒྲུབ་གསང་འདུས་ཡང་གསང་གུད་སྦས་ཀྱི་མཚམས་བདུན་ཕྲག་ལྷག་ཙམ་བསྡད། དེ་གྲོལ་ནས་དགེ་བའི་བཤེས་གཉེན་གཉིས་པ་གཅེན་བཤད་སྒྲུབ་བསྟན་འཛིན་དང་ལྷན་ཅིག་སྐྱེ་དགུ་དོན་གྲུབ་གླིང་དུ་ཕྱིན། མཁས་བཙུན་བཟང་པོའི་ཡོན་ཏན་མཚུངས་ཟླ་མ་མཆིས་པ་གཞན་ཕན་ཆོས་ཀྱི་སྣང་བའི་མདུན་དུ་ཕྱིན། ཐུགས་བརྩེ་ཚད་མེད་པས་རྗེས་སུ་བཟུང་སྟེ་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་བཟང་ཡིད་བཞིན་ནོར་བུ་ཐོས་བསམ་བྱེད་པའི་སྐལ་བཟང་ཐོབ། ཐོག་མར་སྤྱོད་འཇུག་དབུ་ནས་བསླབ་དུས་ག་འདྲ་ཤེས་ཀྱི་འདུག་ལྟོས་ཞེས་སློབ་མ་ཐེངས་གསུམ་ཙམ་བཏང༌། ཕྱིར་ཉིན་རྒྱུགས་ཕུལ་བས་ཤིན་ཏུ་མཉེས་ཚོར་ཆེན་པོ་མཛད། དཔལ་སྤྲུལ་རིན་པོ་ཆེས་སྤྱོད་འཇུག་གཟིགས་དུས་ཉིན་རེར་ཤོ་ལོ་ཀ་རེ་རེ་ལས་མང་པོ་གཟིགས་མ་བྲ་བ་རེད་པས་ངས་ཀྱང་ཉིན་རེར་ཤོག་བུ་རེ་རེ་ལས་མི་གསུང་པ་ཡིན་གསུངས་པ་རང་གིས་ཀྱང་ཉིན་རེ་གསུངས་པ་དེ་རྩ་འགྲེལ་བྱས་ཏེ་བཤད་པ་ཚར་བརྒྱ་རེ་དགེ་རྒན་ནས་བྱེད་བཅོལ་བ། ཉིན་གུང་ཆུ་ཚོད་གཅིག་ཙམ་དུ་རྩེད་མོ་བྱེད་ཆོག་གི་ཡོད་པ་དེས་ཡིན་ནམ་སེམས་སུན་པ་སོགས་གཏན་ནས་མ་བྱུང༌། ཀློག་ལེགས་པོ་ཡོད་པས་མཁན་རིན་པོ་ཆེར་ཉིན་རེ་བཞིན་རྒྱུགས་འབུལ་ཞུ་དགོས་ཀྱང་རྒྱུགས་མི་འཕྲོད་པ་གཅིག་ཀྱང་མ་བྱུང༌། ལུག་ལོའི་ས་ག་ཟླ་བའི་ཚེས་༡༥ལ་ཡིན་སྙམ་སྐྱེ་དགུའི་བཤད་གྲྭའི་ཇོ་བོའི་མདུན་ནས་མཁན་རིན་པོ་ཆེའི་དབུས་དགེ་འདུན་ལྔ་ཚོགས་ཀྱིས་དགེ་ཚུལ་གྱི་སྡོམ་པ་རང་དང༌། གྲོགས་མཆེད་སྒ་པ་ཐར་ལམ་དགོན་གྱི་གྲྭ་ཆུང་བྱམས་པ་རིན་ཆེན་ཞེས་པ་ལ་གནང༌། རང་ལ་གོས་ཆེན་གཡུང་ལག་གི་ཆོས་གོས་ཞིག་གནང༌། མིང་འཇིགས་མེད་རབ་གསལ་ཟླ་བ་མཁྱེན་རབ་བསྟན་པ་དར་རྒྱས་ཞེས་བསྩལ། ཤེས་རབ་ཆེ་བས་དཔེ་ཆ་ཤིན་ཏུ་མཁས་པ་འོང་ངེས་ཞེས་མཁན་རིན་པོ་ཆེས་དངོས་དང་བརྒྱུད་ནས་དྲིལ་སྙན་པར་བསྒྲགས་མཛད་ཀྱང་ད་ལྟ་དཔྱད་དུས་ཚིག་བྱང་བ་ཙམ་ལས་ལོ་ཆུང་བས་གོ་བ་ལེགས་པོ་ལོན་མི་འདུག །ཕྲན་སྔ་མ་ལུས་མེས་ཚིག་པ་ཡར་སོས་ཀྱང་ཆུ་སེར་གྱིས་ཟ་འཕྲུག་རྟག་པར་ལྡང་གི་འདུག་པས་དེ་ལ་ཕན་པའི་ཆུ་ཚན་ཀྱང་ཡོད། རྒྱ་མ་རྡོ་ཐི་གངས་དཀར་གུ་རུ་རིན་པོ་ཆེའི་བྱིན་གྱིས་བརླབས་པའི་གནས་ཁྱད་པར་ཅན་རེད་པས་སྤྱོད་འཇུག་མཐའ་དེ་མདུན་རྫོགས་པར་བྱས་ན་ལེགས་གསུངས་ཏེ་གནས་མདུན་དུ་ཕེབས་ནས་མཐར་བཏོན། འདི་སྐབས་ཤིག་བན་ཆེན་འབྲོང་པ་བླ་མ་ཚེ་དབང་རྒྱལ་མཚན་ཕྲན་ལ་ཤིན་ཏུ་བརྩེ་བས་ཁྱོད་རང་བླ་མ་ཞིག་བྱུང་ན་བསམ་པའི་རེ་བ་ཡོད་པས་ད་རབ་ཏུ་བྱུང་བ་ལེགས་པོ་རེད་འདུག་གསུངས་ནས་ལྕགས་ཀྱི་རྒྱ་ལྷུང་ཆུང་ངུ་སྤུས་ལེགས་ཤིག་ཤུབ་བཅས་སྟེར་བྱུང་བས་དགའ་སྤྲོ་ཆེན་པོ་སྐྱེས། བླ་མ་བསྟན་འཛིན་ཆོས་རྒྱལ་མདུན་བཅར་བས་རྒུན་འབྲུམ་ཤེལ་དམ་གང་གནང༌། ད་བླ་མ་རེད་འདུག་གསུངས། དགུན་རང་ཁྱིམ་དུ་འབྱོར་འཕྲལ་ཨ་མ་ལ་སྤྱོད་འཇུག་ལེ་བཞི་མ་ཞིག་ཤོད་གསུངས་པ་ལྟར་བཏོན། འདན་ས་དཀར་དགོན་ས་སྐྱའི་ཞུ་ཆེན་ལོ་ཙཱ་ཚུལ་ཁྲིམས་རིན་ཆེན་གྱི་གདན་ས་བསམ་འགྲུབ་གླིང་དུ་གཏན་ཆགས་ནས་ལོ་བརྒྱད་ནས་སྤྱོད་འཇུག་བཤད་པ་ཡིན་ཞེས་བསྒྲག་ཆོག་གསུངས། དཔལ་སྤུངས་ཀྱི་གྲྭ་བ་ཐུགས་ཉམས་ཆུང་བ་ཡོན་ཏན་ཆེ་བ་ཀརྨ་ཚུལ་ཁྲིམས་ཞེས་པ་རང་དང་མཉམ་དུ་དཔེ་ཆ་སྐྱོར་དཔོན་བཏང་མཛད་བྱུང་བས་ཞིབ་ཁྲིད་གནང་སོང་བས་བྱང་ཆུབ་སེམས་ཀྱི་ཕན་ཡོན་བསྟན་པའི་ལེའུ་མཚན་དང་དོན་མཐུན་པ་ལོས་ཡིན་སྙམ་པའི་ངེས་ཤེས་སྐྱེས་པ་སོགས་སྔར་ལས་གོ་བ་ཅུང་ཟད་བཟང་དུ་སོང༌། སྤྱོད་འཇུག་ཤེར་ལེའུ་དཀའ་གནད་ཅེས་རྒྱས་བཤད་ལྟ་བུའི་རྒྱུགས་ཕུལ་བས་ཀརྨ་ཚུལ་ཁྲིམས་ཁྱེད་ནས་སྤྲུལ་སྐུ་འདི་ལ་དཔེ་ཆ་ལེགས་པར་བསླབ་འདུག་པས་ང་ལ་གསེར་ནོར་གྱི་ཐེ་ཤེད་ཙམ་ཕུལ་བ་ལས་དགའ་ཞེས་མཉེས་ཚུལ་མཛད། དེ་སྐབས་ཞིག་རང་མཆོད་ཁང་དུ་ཟངས་མདོག་དཔལ་རིའི་ཞིང་བཀོད་ཅིག་ཡོད་པ་དེ་ཡང་ཡང་མཇལ་བས་དྲན་སོས་ལྟར་གྱུར་ནས་རང་གི་རྩེད་གྲོགས་ཕྲུ་གུ་ཞིག་ལ་དོ་དགོང་ཟངས་མདོག་དཔལ་རིར་འགྲོ་གི་ཡིན་བྱས། ཉལ་ཁར་ཞིང་ཁམས་ཡིད་ལ་བྱས་མིན་མ་དྲན་ཀྱང་རྨི་ལམ་དུ་ཟངས་མདོག་དཔལ་རི་རེད་ཟེར་བའི་ཁང་བཟང་ཞིག་ཏུ་སླེབ། གུ་རུ་དང་མི་ཕམ་རིན་པོ་ཆེ་ལམ་ཙམ་མཇལ། མི་ཕམ་གྱི་བཞུགས་ཁྲིའི་འོག་དེར་ཁྲི་གདན་གྲུམ་སྟོང་པ་ཞིག་འདུག་པ་དེར་སྡོད་གསུངས་པས་བསྡད་མ་ཐག་ཁྱེད་ཀྱི་ཡི་དམ་འདི་ཡིན་གསུངས་ཏེ་གཤིན་རྗེ་ཚེ་བདག་གི་གསེར་སྐུ་སོར་ལྔ་ཙམ་གནང་བ་རང་གི་མདུན་ལྕོག་སྟེང་བཞག་པ་ཞིག་དྲན་བྱུང༌། དེ་སྐབས་དག་ཡིག་དང་སུམ་རྟགས་མི་ཤེས་ཀྱང་སྤྱོད་འཇུག་བལྟས་ནས་གནས་ཚུལ་ཡི་གེ་བཏང་དུས་བརྡ་མ་དག་པ་མེད་པ་སོགས་བྱུང་འདུག་ཅེས་གཅེན་མཉན་པ་རིན་པོ་ཆེས་གསུངས། སྤྲེལ་ལོར་སླར་སྐྱེ་དགུར་ཕྱིན་ནས་མཁན་རིན་པོ་ཆེས་དབུ་མ་འཇུག་པའི་བཤད་ཁྲིད་སློབ་མ་དགེ་འདུན་སུམ་བརྒྱ་ལྷག་ཙམ་ལ་གནང་བ་དང་མཉམ་དུ་ཞུས། རང་གཅིག་པུས་ཉིན་རེ་བཞིན་རྒྱུགས་ཕུལ། སློབ་མ་མང་པོའི་གྲལ་དུ་རྒྱུགས་འབུལ་ཐེངས་གསུམ་ཙམ་ཕུལ་བས་མཁན་ཆེན་མཆོག་གིས་ལེགས་སོ་དང༌། ཆོས་གྲོགས་གཞན་རྣམས་ཧ་ལས་པའི་ཚུལ་བྱུང༌། དེ་ཉིད་དགེ་རྒན་ཀརྨ་ཚུལ་ཁྲིམས་ཀྱིས་རྒྱས་འགྲེལ་གནང་བ། གཅེན་བཤད་སྒྲུབ་ནས་མཆན་བཏབ་པ་ལེགས་པོ་བཏོན་པ་ལས་རང་སྟོབས་ཀྱིས་རྒྱས་འབྲེལ་ནུས་པ་དང་གོ་བ་གཏིང་ཕྱིན་པ་གཏན་ནས་མེད། གཅེན་བཤད་སྒྲུབ་ཀྱིས་དཔལ་སྤྲུལ་རིན་པོ་ཆེའི་སློབ་མ་རྣམས་ཀྱིས་དང་པོ་གཞུང་རྩ་བ་འབྲུ་མནན་སྟེ་གོ་བ་ལེན་འབྲུ་འགྲེལ་བྱེད། དཔེ་ཆ་ལས་དང་པོ་རྣམས་ནས་འགྲེལ་བའི་རྒྱས་བཤད་བལྟས་ན་གོ་བ་འཐོར་འགྲོ། ས་བཅད་བློ་ལ་ཟིན་པས་སྤྱི་དོན་ཁོང་དུ་ཆུད་པར་བྱས། དེ་ནས་འགྲེལ་པ་བལྟས་ན་སློབ་གཉེར་གོ་ཆོད་པ་འོང༌། དེང་སང་ས་བཅད་མེད་པའི་མཆན་འགྲེལ་འདི་མང་དྲགས་གོ་བ་ལེགས་པོ་འོང་མི་འདུག་པས་དཔེ་ཆ་སྦྱང་བརྩོན་སྔ་མ་བཞིན་གལ་ཆེ་བའི་བསླབ་སྟོན་གྱིས་ཤིན་ཏུ་ཕན་པ་བྱུང༌། དབུ་མ་འཇུག་པའི་འགྲེལ་མཆན་ཕྱག་དཔེ་གཉིས་གནང་ཐབས་ཕ་རྒན་ནས་དཔལ་སྤུངས་བྱམས་མགོན་སི་ཏུ་རིན་པོ་ཆེ་པདྨ་དབང་མཆོག་མདུན་ཞུ་ཡིག་ཕུལ་བས་ཕྱག་དཔེ་སྤུས་དག་ཆ་གཉིས་གསོལ་བསྩལ་བྱུང༌། རྒྱ་ནག་མ་ཎི་ཐུགས་ཆེན་ཡི་གེ་དྲུག་པའི་རྡོ་ཕུང་མཐོང་གྲོལ་རི་ལྟ་བུའི་ཆེ་ལེགས་ཞིག་ཡོད་པ་མཁན་ཆེན་གཞན་དགའ་རིན་པོ་ཆེ་ཕེབས་ནས་རང་ཡང་ཕྱིན་ཅིང་མདོ་སྡེ་ཟ་མ་ཏོག་གི་བཤད་ལུང་ཀྱང་ཐོབ། བར་ལམ་ཞིག་ཏུ་མཁན་ཆེན་གཞན་དགའ་རིན་པོ་ཆེས་ཐུབ་དབང་གི་སྐུ་རྒྱ་གར་ཤར་ལི། དབོན་ཨོ་རྒྱན་བསྟན་འཛིན་ནོར་བུའི་ཕྱག་དཔེ་རྫོགས་ཆེན་སེམས་ཉིད་ངལ་གསོའི་དོན་ཁྲིད་དང༌། ཀློང་ཆེན་སྙིང་ཐིག་གི་བསྐྱེད་རྫོགས་རྫོགས་ཆེན་གཅོད་དང་བཅས་པའི་ཁྲིད་དཔེ་དང༌། ཀུན་མཁྱེན་བླ་མའི་གསུང་མགུར་སྐོར་དབོན་རིན་པོ་ཆེ་རང་གི་ཕྱག་བྲིས་མང་ཙམ་བཅས་བྲིས་པ་པོད་གཅིག །གཞུང་ཆེན་རྣམས་ཀྱི་ས་བཅད་བྲིས་མ་པོད་གཅིག །ངོར་ཤར་ཆེན་མི་འགྱུར་རྒྱལ་མཚན་གྱི་ཕྱག་དྲིལ་རྫོང་སར་མཁྱེན་བརྩེ་རིན་པོ་ཆེས་ཁོང་ལ་གནང་བ་ཡིན་ཞེས་རྒྱ་དྲིལ་སྤུས་ལེགས། བ་སོའི་ཌཱ་རུ་གསེར་གྱི་སྐེད་དཀྲིས་ཅན་བཅས་གསང་རྒྱ་ལྟ་བུས་གནང༌། དགུན་ཕྱོགས་སྡེ་དགེ་ཁྲོ་ཟིལ་ཁྲོམ་གྱི་མདུན་རྒྱ་བོ་ཕུ་ཞེས་པ་སྡེ་དགེ་རྒྱལ་པོའི་སྐུ་མཆེད་ཐང་རྒྱལ་གྱི་སློབ་མ་གྲུབ་ཆེན་ཀུན་དགའ་རྒྱལ་མཚན་གྱི་སྒྲུབ་གནས་སུ་ད་ནི་མི་ཚེར་འདིར་རང་གཅིག་པུ་མཚམས་ལ་འདུག་རྒྱུའི་དམ་བཅའ་ཡིན་ཀྱང༌། སྤྲུལ་སྐུ་འདི་ལ་དཔེ་ཆ་ངས་མཐར་མ་བཏོན་ན་མི་རུངས་པས་ཟླ་བ་དང་པོའི་ཚེ་དབོན་རིན་པོ་ཆེའི་དུས་ཆེན་གྱི་སྟེང་བསླེབས་པར་གྱིས་གསུངས། དབེན་གནས་དེ་རུ་མཚམས་ཁང་ཞིག་ཀྱང་བཟོས་ཞེས་ཕ་རྒན་ལ་བཀའ་གནང༌། བཀའ་བཞིན་དུས་ཚེས་དེ་སྟེང་རྒྱ་ཕུའི་རི་ཁྲོད་དུ་ཕྱིན་པས་རྫོགས་ཆེན་མཁན་པོ་དགེ་ལེགས་རྣམ་རྒྱལ་དང་ཤྲཱི་སིངྷའི་བཤད་གྲྭ་ཐམས་ཅད་ནས་སེར་ཕྲེང་གིས་བསུས། གཟིམ་ཆུང་དུ་ཕྱིན་པ་དང་མཁན་རིན་པོ་ཆེས་དགུན་ཕྱོགས་དེར་རྟག་པར་སྒྲུབ་གནང་བའི་སྨེ་བརྩེགས་ཁྲུས་ཆུས་ལུས་ཐམས་ཅད་བཀྲུས་ནས་བྱབ་ཁྲུས་གནང༌། ན་བཟའ་ཆ་ཚང་གསར་པ་གནང༌། དེ་ཉིན་དཔལ་ཆེན་འདུས་པའི་ཚོགས་འཁོར་ཤིན་ཏུ་རྒྱས་པ་གནང་ནས་མཁན་རིན་པོ་ཆེའི་གོང་དེར་སྡོད་དུ་བཅུག །སྐུ་མདུན་དུ་མཐོ་དམན་མཁས་བཙུན་སུ་བྱུང་ཡང་ངའི་བླ་མའི་སྤྲུལ་སྐུ་མཇལ་དུ་སོངས་གསུངས། དགེ་མང་དབོན་རིན་པོ་ཆེའི་དངོས་སློབ་ཀུན་སྤང་རྣལ་འབྱོར་ཆེན་པོ་ཀུན་དགའ་དཔལ་ལྡན་ནས་ལི་ཡི་མཎྜལ་ཆེ་ལེགས་ལྕགས་རི་ཏོག་དང་བཅས་པ་བསྩལ་ནས། སྤང་ལྗོངས་ཤིག་ཏུ་སྦྲ་ཁྱིམ་ལ་བརྟེན་ནས་བསྡད། ཀློང་སྙིང་གི་སྔོན་འགྲོ་ཀུན་བཟང་བླ་མའི་ཞལ་ལུང་གི་བཤད་ཁྲིད་གནང༌། སེམས་བསྐྱེད་ཀྱི་ཁྲིད་ལ་སླེབ་པ་དང་དོན་དམ་སེམས་བསྐྱེད་སེམས་ཁྲིད་འདེབས་པའི་ཕྱག་སྲོལ་ཡོད་གསུངས་ནས་ལུས་ངག་ཡིད་གསུམ་གཙོ་གང་ཆེ་ལྟོས་གསུངས་པས་སེམས་གཙོ་ཆེ་འདུག་ཞུས། སེམས་ཅི་ལྟ་བུ་འདུག་ལྟོས་ཤོག་གསུངས་པས། སྦྲ་ཁྱིམ་དང་ཐག་ཉེ་བར་བྲག་སྐྱིབས་འོག་ནེའུ་གསེང་ཉམས་དགའ་བ་ཞིག་ཏུ་ཅུང་ཟད་བལྟ་ཁུལ་བྱས་པས་སེམས་གསལ་སྟོང་ཞིག་ངོས་ཟིན་སྣང་ཤར་བས་དེ་ལྟར་ཞུས་པ་ཕྱིས་རྗེ་བླ་མ་གཞན་དགའ་རིན་པོ་ཆེའི་མཆེད་གྲོགས་བླ་མ་རྫོགས་ཆེན་པ་ཀུན་དགའ་དཔལ་ལྡན་ལ་བཀའ་མོལ་གནང་བས་བླ་མ་གཉིས་ཀས་སྔོན་སྦྱང་ཡོད་པའི་སྐད་ཆ་རེད་གསུངས་ནས་ངོ་མཚར་བའི་བསྟོད་བསྔགས་མཛད་ཀྱང༌། སྔར་དབུ་མ་ཅུང་ཟད་སྦྱངས་པའི་གོ་ཐོས་ཀྱིས་སེམས་གསལ་སྟོང་རེད་སྙམ་པའི་རྣམ་རྟོག་ཞིག་ཤར་བ་ཞུས་པ་ལས་ཀུན་གཞིའི་རྣམ་ཤེས་ཙམ་ཡང་མྱོང་བས་ངོས་ཟིན་མེད་འདྲ་སྙམ། དེ་སྐབས་ཤིག་རང་ལ་གཡོག་པོ་ཞིག་ཡོད་པས་དེ་ལ་རྡེའུ་དཀར་ནག་མང་པོ་ཁུར་ཤོག་ཟེར་ནས། བྲམ་ཟེ་སྒྲ་གཅན་འཛིན་གྱི་རྣམ་ཐར་བཞིན་བསླབ་དགོས་སྙམ་པ་སོགས་བག་ཆགས་བཟང་པོ་ཅུང་ཟད་ཡོད་པ་ལྟར་བྱེད། དུས་རྟག་པར་རྗེ་བླ་མའི་མདུན་དུ་ཕྱིན་ནས་མངར་གསུམ་སོགས་བསྩལ་ཞིང་དགྱེས་པའི་བཀའ་མོལ་ཡང་ཡང་གནང༌། རེས་གཟིམ་ཆུང་གི་མདུན་སྤང་ལྗོངས་ཆུང་ངུ་ཞིག་ཡོད་པ། མེ་ཏོག་གི་ལྡུམ་ར་ཡོད་པ་དེར་བྲ་བ་དང་བྱིའུ་སླེབ་སྐབས་རྡེའུ་ཆུང་ངུ་མཁན་རིན་པོ་ཆེ་དང་རང་གཉིས་ཀས་འཕེན་པ་སོགས་སྐུ་རྩེད་ཀྱང་ཡུད་ཙམ་གནང༌། དབོན་ཨོ་རྒྱན་བསྟན་འཛིན་ནོར་བུ་རྫོགས་ཆེན་དགོན་པར་གླིང་སྐོར་ཕེབས་པ་དགེ་རྒན་ཞིག་གིས་གྲྭ་ཆུང་ཞིག་ལ་ཉེས་དག་མང་པོ་བཏང་གི་འདུག་པ་གཟིགས་པས་གཞན་དགའ་རིན་པོ་ཆེ་ཁོང་ཞབས་གྲས་སུ་ཡོད་པས་ང་ཤི་རྗེས་ཕྲན་གྱི་སྤྲུལ་སྐུ་ཡིན་ཟེར་བྱིས་པ་ཞིག་ལ་མིང་བཏགས། དགེ་རྒན་སྙིང་རྗེ་མེད་པ་ཞིག་གིས་འདི་ལྟར་སྡུག་བསྔལ་བཏང་གི་ཡོད་རེད་པ་གསུངས་སོང་བས་སྤྲུལ་སྐུ་འདི་ནི་བཙན་ཕྱུག་མཐོན་པོའི་གཅེས་ཕྲུག་ཏུ་སྐྱེས་ཀྱང་སྐུ་གཤིས་རྒོད་པོ་མི་འདུག །གཅེན་པོ་ཁྱེད་ཀྱིས་ལེགས་པར་བཟང་བསླབས་པས་བློ་བདེ། ངས་ནི་དྲག་པོ་བྱེད་ནས་གང་ཡང་ཞུ་རུང་བ་མེད་གསུངས། མཁན་རིན་པོ་ཆེ་གཞན་དགའ་འདི་སྤྲེལ་ལོ་ནས་རི་ཁྲོད་དུ་བཞུགས་ནས་སུ་དང་འབྲེལ་འདྲིས་མེད་པར་གཅིག་པུར་བྱ་བཏང་མཛད་པ་ཡིན་ཞེས་ཡང་ཡང་གསུང་ཞིང་དེ་བཞིན་དགོངས་པ་ཡོད་ཀྱང༌། ཕྲན་རྩ་བའི་བླ་མའི་སྤྲུལ་སྐུར་མཚན་བཏགས་པ་དེའི་བསྟན་པ་སྐྱོང་བ་ཞིག་འབྱུང་དུ་རེ་བས་དཔེ་ཆ་བསླབས་མཛད་པ་དང༌། མ་འོངས་པའི་སྡོད་གནས་སྡེ་སྤྱི་གཙང་མདའ་ཁྱུང་རམ་པས་གནས་དེར་མཚམས་ཁང་ཞིག་གསར་བསྐྲུན་དང༌། མཆོད་ཆས་སོགས་དགོན་པ་ཞིག་ལྟར་བསྒྲུབས་མཛད་ནས་རྗེ་ཉིད་ཀྱི་མཆེད་གྲོགས་བླ་མ་རིན་པོ་ཆེ་ཀུན་དགའ་དཔལ་ལྡན་ལ་ངས་རི་ཁྲོད་འདིར་མཆོད་ཆས་སོགས་མང་པོ་བསགས་པ་ཡིན། སྤྲུལ་སྐུ་འདི་དགུང་ལོ་ཉི་ཤུའི་སྟེང་ཡང་ན་བླ་ཆེན་ཞིག་མཛད་ཀྱི་རེད་པས་དེ་དུས་ཕན་ཐོག་ཡོངས། ཡང་ན་བྱ་བཏང་ཞིག་མཛད་ཀྱི་རེད་པས་དེ་སྐབས་སུ་ཁོ་རང་གི་བློས་གཏང་འགྲོ་འོང་ཞེས་གསུངས་འདུག་གསུངས། ཀུན་བཟང་བླ་མའི་ཞལ་ལུང་རྫོགས་ནས། དབུ་མ་རྩ་བ་ཤེས་རབ། རྩོད་ཟློག །སྟོང་ཉིད་བདུན་ཅུ། རིག་པ་དྲུག་ཅུ། ཞིབ་མོ་རྣམ་འཐག །དབུ་མ་བཞི་བརྒྱ་པ་བཅས་མཐར་ཆགས་སུ་གསུངས། སྐྱོར་དཔོན་རྨེ་བ་བསོད་ནམས་མགོན་པོ་ཞེས་མཁས་བཙུན་ཞིག་ཡོད་པ་དེས་མཛད། ཚེས་བཅུ་ཉེར་ལྔའི་ཚོགས་གྲལ་དུ་རྟག་པར་ཕྱིན། གཅེན་བཤད་སྒྲུབ་བསྟན་འཛིན་ནས་ཁྱོད་ལ་བླ་མ་རིན་པོ་ཆེས་གནང་བའི་ན་བཟའ་རྣམས་བླ་མ་རྩ་ཆེན་རེ་ལ་སྐྱབས་རྟེན་དུ་ཕུལ་ན་ཁྱེད་རང་ཚེ་ཆོས་ལ་བར་ཆད་མེད་པ་ལེགས་ཞེས་ཉིན་གཅིག་ཙམ་ལས་རང་གི་ལུས་ལ་མ་གྱོན་པར་ཐམས་ཅད་བླ་མ་རྣམས་ལ་ཕུལ། དབེན་གནས་དེ་གངས་ཁྲོད་དུ་སོང་གཤིས་བྲག་རི་གཟེངས་མཐོ་བ་ལས་བབས་པའི་ཆུ་སྒྲ་ཤིན་ཏུ་ཆེ་བ་དང༌། རྟག་པར་ན་བུན་འཁྲིགས་པ་ལས་ཉི་མ་འཆར་དུ་མེད་པ་དང༌། དབྱར་ཕལ་ཆེར་ཁ་ཆར་འདྲེས་མ་བབས་པས་ས་གཞིའི་ལྕུག་ཕྲན་ཐམས་ཅད་ཟིལ་པས་ཁྱབ་པ་ཡིན་ཀྱང་སེམས་སྐྱོ་ནས་སུན་པ་སོགས་གང་ཡང་མ་བྱུང༌། སྒ་སྟོད་འཛོམ་ཉག་མཆོད་རྟེན་བསྐོར་བ་བྱེད་སྐབས་ཁྱིམ་པ་ཕོ་མོའི་འདོན་རྒྱུ་ཡིན་གསུངས་རིགས་གསུམ་མགོན་པོ། གུ་རུ་རིན་པོ་ཆེ། སྒྲོལ་མ། རྒྱ་བོད་ཀྱི་པཎ་གྲུབ་རྣམས་ལ་བླ་མ་རྒྱང་འབོད་གླུ་འདྲ་བ་ཞིག་བླ་མ་རིན་པོ་ཆེ་གཞན་དགས་མཛད་འདུག་པས་དེ་ལ་དཔེ་བླངས་ནས་འབྲེལ་ཆག་མ་ཆག་ཅི་ཡང་མེད་པའི་གསོལ་འདེབས་ཤོག་བུ་ཁ་གང་ཙམ་ཞིག་བྲིས་པ་དང༌། དབེན་གནས་དེར་བྲག་ངོས་འཇམ་ལ་གནའ་ཕྲུག་ཕོ་མོ་གར་གྱིས་རྩེ་བ་དང༌། སྐབས་རེར་ཆར་དྲག་ཏུ་བཏང་བས་བྲག་བར་རྣམས་ལས་ཆུ་རྒྱུན་ཤ་ར་ར་བབས་སྐབས་ཉམས་མཚར་སྣང་གིས་ཡང་ཡང་བལྟས་ནས་གནས་འདི་ལ་བསྟོད་པ་ཞིག་རྩོམ་དགོས་འདུག །བྲག་རི་རྣམས་གཙང་རིས་ཀྱི་ལྷ་དང༌། ཆུ་རྒྱུན་བབ་པ་རྣམས་དར་གྱིས་བསྙེན་བཀུར་སྟོབ་པ་འདྲ་ཞེས་ཟེར་སྙམ་ཀྱང་དེ་སྐབས་སྙན་ངག་སྦྱང་མ་མྱོང་བས་ཚིག་བཅད་དུ་བསྡེབ་མ་ཤེས། རང་གི་སྲིང་མོ་ཞིག་རྐྱེན་དབང་ཤོར་བ་སོགས་ཀྱི་ཚེ་གེགས་ཡོད་སྲིད་སྙམ་སྟེ་དོགས་པ་བྱེད་པའི་རྐྱེན་ལྟ་བུས་རྨི་ལམ་དུ་ཁྲོ་ཟིལ་ཁྲོམ་གྱི་ཕོ་བྲང་རེད་ཟེར་བའི་ལྷ་ཁང་ཞིག་ཏུ་ཕྱིན། ནང་དེར་བླ་མ་པད་ཞྭ་མནབ་པ་ཞིག་འདུག་པས་ཚེ་དབང་ཞིག་གནང་བ་རྨིས་པ་གཅེན་ལ་སྨྲས་པས་ཁོ་རང་བློ་བདེ་བ་ལྟ་བུར་གྱུར་སོང༌། དགུན་རང་ཁྱིམ་དུ་འོང་སྐབས་རྫབ་ཕོར་དངུལ་ཤན་ཞིག་ཡོད་པ་གཟིགས་སོང་བས་ཁྱོད་རང་ལོ་བཅོ་ལྔ་མ་ལོན་བར་གང་འདོད་གྱིས། ལོ་བཅོ་ལྔ་ལོན་ནས་གུང་ཚིགས་གྱིས། ཕོར་པ་དངུལ་ཤན། ཕྲེང་བ་རྒྱན་ཅན་སོགས་མ་བྱེད་སྤྱོད་ལམ་ཐམས་ཅད་འདུལ་བ་བཞིན་མཛད་དགོས་ཞེས་རང་དང་དགེ་རྒན་གཉིས་ཀ་ལ་བཀའ་གནང་ངོ༌། །འབྲུག་ཆོས་རྒྱལ་ཨོ་རྒྱན་དབང་ཕྱུག་གི་གྲྭ་བསྟན་པ་རིན་ཆེན་སོགས་བསླབ་ལྡན་ལྔ་གཞན་དགའ་རིན་པོ་ཆེའི་མདུན་དཔེ་ཆ་སྦྱང་ཕྱིར་ཕེབས་པ་དང་མཉམ་དུ་དཔལ་སྤྲུལ་རིན་པོ་ཆེའི་ཐོག་མཐའ་བར་གསུམ་དགེ་བར་ཉིད་ཀྱིས་མཛད་པའི་འགྲེལ་པའི་སྟེང་ཁྲིད་ལུང་ཐོབ། ཁྱིམ་དུ་འོང་བའི་ལམ་བར་དུ་རྣམ་གྲོལ་གླིང་ཟ་ལུང་རི་ཁྲོད་ཀུན་སྤངས་ཆོས་རྗེ་བླ་མ་དམ་ཆོས་རིན་ཆེན་དང༌། ཟུར་མང་དྲུང་ཆེན་ཀརྨ་ཆོས་ཀྱི་ཉིན་བྱེད་མཇལ། ཉིད་མཛད་གེ་སར་གྱི་ཚེ་འགུགས་ཐོབ། དཔེ་ཆ་ལ་བསླབ་སྦྱང་ཉིན་མཚན་མེད་པར་རྩོམ་དགོས་སྙམ་པ་ཡང་ཡང་དྲན་ཞིང་ཕ་མ་དང་ཕྲན་སྤུན་བཅས་ཁྱིམ་དང་ཐག་ཉེ་ས་དཀར་བསམ་གྲུབ་གླིང་ཞེས་པར་ཁང་པ་གསར་བསྐྲུན་ཡོད་པས་སྟེང་ཤག་གཟིམ་ཆུང་དུ་རང་དང་གཅེན་བཤད་སྒྲུབ་བཅས་མི་ཕམ་རིན་པོ་ཆེས་མཛད་པའི་རྒྱུད་ལུགས་ཕུར་པའི་མཚམས་ཟླ་གཅིག་ཙམ་བསྡད། གཏམ་རྒྱུད་ལ་ཤིན་ཏུ་དགའ་བས་རྒན་པ་ཐམས་ཅད་ལ་གཏམ་རྒྱུད་དྲི་བརྩད་བྱེད་ངེས་ཞིག་ཡིན་པ་རྗེ་བཙུན་རིན་པོ་ཆེ་མི་ལ་རས་པའི་རྣམ་ཐར་ཐོས་ཚེ་ཨ་ཁུ་དང་ཨ་ནེ་ལ་མཐུ་རྟགས་ཐོན་ཚུལ་ཐོས་དུས་མིག་བགྲད། ཨམ་གཙིགས་བསྡམ་པ་དང༌། འཇམ་མགོན་མི་ཕམ་རིན་པོ་ཆེ་མངོན་སྤྱོད་ལ་ཐུགས་མཉེས་པ་ཡང་ཡང་ཐོས་པ་དང༌། རང་ཁྱིམ་དུ་ལོ་སྟར་ས་སྐྱའི་བླ་བསྐོས་ཀྱིས་འཁོན་ཕུར་གྱི་གཏོར་བཟློག །དགྲ་དུར་ཕུང་གསུམ་མནན་པ་བཅས་མཛད་སྲོལ་ཡོད་པ་སོགས་ཀྱི་རྐྱེན་བྱས་རང་དང་ན་མཉམ་གྱི་ཕྲུ་གུ་མང་པོ་བསྡུས་ནས་རྔ་རོལ་རྐང་གླིང་བཅས་ས་ཡི་ཟོར་གཏོར་ཆེན་པོ་བཅོས་ནས་ལིངྒ་བསྒྲལ་བ་དང་གཏོར་མ་མེར་བསྲེག་པ་སོགས་དང་འཆམ་རྒྱག་སོགས་དགོང་མོ་ཕལ་ཆེར་ལ་བྱེད་པ་ཞིག་ཡིན། བན་ཆེན་འབྲོང་པ་བླ་མ་ཚེ་དབང་རྒྱལ་མཚན་དང༌། གཅེན་བཤད་སྒྲུབ་གཉིས་རྡོ་རྗེ་ཕུར་པའི་བསྟོད་པ་མང་པོ་བྱས་པ་ཐོས་པས་ཕུར་པ་ལ་དད་ཅིང་དགའ་བས་མཚམས་སྡོད་སྐབས་གཡོག་ཕྲུག་ཅིག་བྲོས་ཤོར་བ་དམིགས་པ་གཞན་མ་ཤེས་ཀྱང་ཕུར་པའི་ཞབས་མནན་དུ་གཡོག་ཕྲུག་དེ་ཡང་ཡང་དམིགས་པས་ཁོ་ལམ་ནོར་མིག་ཁ་བས་ཕྱིད་པ་སོགས་དཀའ་ངལ་བྱུང་བས་ངས་མཐུ་ཡིན་བསམ་རང་མཐོང་སྐྱེས་པ་བྱུང༌། རང་ཁྱིམ་ནས་ལོ་སྟར་ཚིག་བདུན་གསོལ་འདེབས་འབུམ་རེ་བསོག་པའི་གྲལ་དུ་བསྡད་པ། མཆོད་ཁང་དེར་གུ་རུ་རིན་པོ་ཆེའི་སྐུ་མདའ་ཚད་ཅིག་ཡོད་པ་གུ་རུ་རིན་པོ་ཆེར་མོས་གུས་ཡང་ཡང་བྱས་པས་ཞལ་རས་སྔར་ལས་གཟི་བྱིན་ཆེ་སྙམ་པ་དང་མཐར་སྐུ་དངོས་མིན་ནམ་སྙམ་པ་བྱུང༌། ཡུན་རིང་པོར་མ་ལོན་པར་མི་ཕམ་རིན་པོ་ཆེའི་ཚིག་བདུན་རྣམ་བཤད་པདྨ་དཀར་པོ་བླ་མ་རིན་པོ་ཆེ་འོད་གསལ་ནས་ཤིང་པར་བརྐོས་པ་མཇལ་སྐབས་པར་བྱང་རྒྱལ་ཚབ་རིན་པོ་ཆེས་མཛད་པ་མཇལ་བས་འདི་ལྟ་བུའི་གསུང་སྙན་པ་སྙམས་ནས་ཡིད་འཕྲོག་པ་བྱུང༌། མཚམས་གྲོལ་བ་དང་བྱང་རྫ་རྒྱུད་ལྕང་མ་རི་ཁྲོད་ནས་བ་ཐུར་མཁན་རིན་པོ་ཆེ་གདན་དྲངས་པ་ཆིབས་རྟ་མི་བཞེས་པ་ལམ་བར་ནས་ཁ་ཆར་གྱི་སྐུ་ངལ་ཆེན་པོ་དང་བཅས་དགྱེས་པས་ཕེབས་པ་ལས། བྱམས་ཆོས་རྒྱན་གཉིས། འབྱེད་གཉིས། རྒྱུད་བླ་མ་བཅས་ཞུས། གཅེན་མཉན་པ་རིན་པོ་ཆེས་མི་ཕམ་པཎྜི་ཏའི་དབུ་མ་རྒྱན་གྱི་འགྲེལ་ཆེན་བཤད་ཁྲིད་གསན། དེ་སྐབས་གཅེན་ཚ་བ་དམར་བཤལ་གྱིས་ན་ཤོར་བ་མཁན་རིན་པོ་ཆེས་ཉིན་རེ་བཞིན་སྨེ་བརྩེགས་ཀྱི་ཁྲུས་གླུད་གསུངས་པ་དེའི་རྐྱེན་བྱས་མདུན་དུ་དཀྱིལ་འཁོར་དང་བུམ་པ་བཞག་སྟེ་ཆོ་ག་བཏང་བ་ལ་དགའ་ཞིང་མཁན་རིན་པོ་ཆེ་ལ་མཆོད་པ་སོགས་ཞབས་ཞུས་བགྱིད་ཞོར་བུམ་པ་གཟུངས་ཐག་རྡོ་རྗེ་སོགས་རྒྱུ་མཚན་གང་ཡིན་ཞུས་པས་བུམ་པ་སྐུ། གཟུངས་ཐག་གསུངས། རྡོ་རྗེ་ཐུགས་ཏེ་དཀྱིལ་འཁོར་ལྷའི་རྡོ་རྗེ་གསུམ་མཚོན་བྱེད་རེད་ཅེས་གསུངས། ས་དཀར་དགོན་པ་དེར་ཕ་རྒན་གྱིས་དབྱར་གནས་ཀྱི་རྟེན་རྩ་བཞག་སྟེ་ཚུགས་པ་ལ་མཁན་རིན་པོ་ཆེ་དབྱར་གནས་བཞུགས་སོང་བས་ཕྲན་ཡང་རང་མོས་ཀྱིས་དབྱར་ཁས་ལེན་བྱས། བཀྲ་ཤིས་གསོ་སྦྱོང་སྐབས་དཔལ་སྤྲུལ་རིན་པོ་ཆེའི་འདུལ་བསྟོད་བཤད་པ་མཛད་པའང་ཐོབ། དགུན་ཁ་རི་ཁྲོད་ཆུང་ངུ་ཞིག་ཏུ་གཅེན་བཤད་སྒྲུབ་དང་ལྷན་དུ་འཇམ་མགོན་མི་ཕམ་རིན་པོ་ཆེའི་བླ་མའི་རྣལ་འབྱོར་དང༌། ཡང་གསང་བླ་སྒྲུབ་ཐིག་ལེའི་རྒྱ་ཅན། ཚེ་གསང་རྣམས་བསྙེན་པ་བཏང༌། དེ་སྐབས་ཞིག་རྫོགས་ཆེན་མཁན་རིན་པོ་ཆེ་བསོད་ཆོས་དབུས་གཙང་ནས་གནས་སྐོར་གྱི་ཕྱིར་ལམ་མཇལ་བས་ཕྲན་ལ་བར་ཆད་ཅིག་འདུག་པ་སེལ་བྱེད་ཡིན་གསུངས་ནས་སྙིང་ཐིག་རྩ་གསུམ་དང༌། གཅེན་བཤད་སྒྲུབ་ནས་གསོལ་བ་བཏབ་པ་བཞིན་མདོ་མཁྱེན་བརྩེ་ཡེ་ཤེས་རྡོ་རྗེའི་ཟབ་གཏེར་འཛིན་པ་རང་གྲོལ་གྱི་དབང་ལུང་དང་ཤེལ་བྲག་ནས་སྒྲུབ་པའི་ཆོས་སྨན་བཅས་གནང༌། སྤྱིར་ཕ་རྒན་རབ་བྱུང་ཁོ་ན་ལ་དད་ཅིང་བླ་སྤྲུལ་ཞེས་པ་ཉལ་སྟན་རྒྱ་ཆེན་པོ་མི་བྱེད་པ་དང༌། གླུ་སྒྲུང་སོགས་བག་མེད་ཀྱི་སྤྱོད་པ་བྱེད་མི་རུང༌། ཕ་རྒན་དང༌། གཅེན་རྣམ་པ་གཉིས་ཀ་སྤྱོད་པ་འདུལ་བ་བཞིན་གནང་བ་དགེ་བའི་གྲོགས་སུ་གྱུར་པས་རང་ཡང་ཚུལ་ཁྲིམས་གཙང་མ་ལ་དད་ཅིང༌། ཆོས་གོས་གསུམ་དང་ལྷུང་བཟེད་ཆུ་ཚག་སྤྱི་བླུགས་རྣམས་འཁྲིས་སུ་བཞག །སོ་བྱང་སྔགས་ཀྱི་བསྲུང་བྱ་ཚིགས་བཅད་རྣམས་བློར་བཟུང་ཞིང་ཁ་ཏོན་དུ་བགྱིད་པ་ཞིག་ཡིན། མིག་གིས་ལྟད་མོ་ལྟ་བར་སེམས་མི་དགའ་བར་བྱེད་པ་དང༌། དེ་དག་ལ་བསམ་ན་ཕ་རྒན་དང་གཅེན་རྣམས་ཆོས་མཐུན་གྱི་གྲོགས་མཛད་པ་བཀའ་དྲིན་ཤིན་ཏུ་ཆེ་བསམ་གྱི་འདུག །དེ་སྐབས་ཅིག་གཅེན་བླ་མ་བཤད་སྒྲུབ་ཀྱི་ལྷག་པའི་ལྷ་དབྱངས་ཅན་མ་ཡིན་པ་ཐམས་ཅད་གཟིགས་པ་མི་ཕམ་རིན་པོ་ཆེས་བཀའ་བསྩལ་ཏེ་དམ་ཚིག་གི་རྟེན་དུ་བཞེངས་པའི་དབྱངས་ཅན་དཀར་མོའི་ཞལ་ཐང་མི་ཕམ་རིན་པོ་ཆེའི་རབ་གནས་ཅན་ཞིག་ཡོད་པ་དེ་སྔས་སུ་བཀྲམ་སྟེ་ཉལ་བས་ནུབ་གཅིག་རྨི་ལམ་དུ་ནམ་མཁར་དབྱངས་ཅན་མ་སྐུ་དངོས་ལྟ་བུ་ཞིག་མཐའ་བསྐོར་དུ་འཇའ་ཚོན་སྣ་ལྔ་ཀྱི་ལི་ལི་འཁོར་བ་ཞིག་གསལ་བར་མཇལ་བ་རྨིས། སོས་ཀ་མི་ཕམ་འཇམ་པའི་དབྱངས་ལ་མཉེས་པ་གསུམ་གྱི་ཞབས་ཏོག་མཐར་སོན་པ་སྣང་བཞིའི་རྩལ་རྫོགས་ཀྱི་ཀུན་སྤངས་རྫོགས་ཆེན་བླ་མ་རིན་པོ་ཆེ་ཆོས་དབྱིངས་འོད་གསལ་ནས་འཇམ་མགོན་མི་ཕམ་རིན་པོ་ཆེའི་མཁས་འཇུག་གི་བཤད་ལུང༌། སྡོམ་བྱང༌། ས་བཅད། བསྟོད་ཚོགས། བཀའ་བརྒྱད་ཀྱི་སྒྲུབ་ཐབས་སྤྱི་བྱེ་བྲག །ཞལ་གདམས་སྐོར། རྫོགས་ཆེན་སྐོར། བཀའ་བརྒྱད་རྣམ་བཤད་སོགས་ཀྱི་ལུང་བཀའ་དྲིན་དུ་ཐོབ། གཅེན་བཤད་སྒྲུབ་ནས་ཀུན་གཟིགས་མི་ཕམ་རིན་པོ་ཆེའི་བཀའ་འབུམ་ཡོངས་རྫོགས་རྗེ་བླ་མ་འོད་གསལ་དང༌། ཞེ་ཆེན་རྒྱལ་ཚབ་གཉིས་ལས་ཐོབ་ན་གནད་ཆེ་ཚུལ་རྟག་པར་བསླབ་སྟོན་བྱས་པས་རང་ཡང་དེ་ལ་འདུན་ནས་སོང༌། ལམ་བར་འདན་རྣམ་རྒྱལ་གླིང་རི་ཁྲོད་དུ་འཇམ་མགོན་ཆོས་ཀྱི་རྒྱལ་པོ་རྣམ་གཉིས་ཀྱི་ཐུགས་སྲས་མཁས་གྲུབ་ཆེན་པོ་དམ་ཆོས་འོད་ཟེར་མཇལ་ནས་སྔ་འགྱུར་བཀའ་མ་གསན་པ་ཤིན་ཏུ་ལེགས་བཅས་བསྟོད་བསྔགས་མཛད་ཅིང་ཞུ་དགོས་པར་ནན་གྱིས་གསུངས། དགེ་བའི་གྲོགས་དང་མིག་ལྟོས་དེ་ཤིན་ཏུ་གལ་ཆེ་བར་གསུངས་པ་བཞིན་གཅེན་བཤད་སྒྲུབ་འདིས་བདག་དམ་པའི་སྐྱེས་བུ་ཞིག་འབྱུང་བའི་ངེས་ཤེས་ཀྱིས་ཁྱོད་རང་མཚན་ལྡན་གྱི་བླ་མ་ཁྱད་འཕགས་ཤིག་བསྟེན་ནས་བཀའ་གཏེར་དབང་ལུང་གིས་རྒྱུད་ཕྱུག་པ་དང༌། ཐོས་བསམ་སྒོམ་པའི་ཡོན་ཏན་གྱིས་དམ་པའི་རྣམ་ཐར་བསྐྱང༌། མཁས་བཙུན་བཟང་པོས་བསྟན་པ་འཛིན་ནུས་པ་དགོས་ཚུལ་བསླབ་སྟོན་རྒྱུན་མི་འཆད་པ་དང༌། འཇམ་དབྱངས་མཁྱེན་བརྩེ། མི་ཕམ་རིན་པོ་ཆེ། ཞེ་ཆེན་རྒྱལ་ཚབ། དགེ་མང་མཁན་པོ་ཡོན་ཏན་རྒྱ་མཚོ་རྣམས་ཀྱི་མཛད་སྤྱོད་བསྟན་འཛིན་སྐྱེས་བུ་གཞན་ལས་ཁྱད་དུ་འཕགས་ཚུལ་རྟག་པར་གསུངས་པ་ལྟར། ད་ཁྱེད་རང་ཞེ་ཆེན་རྒྱལ་ཚབ་དེའི་མདུན་ནས་རྙིང་མ་བཀའ་གཏེར་གྱི་དབང་ཁྲིད་ཀྱིས་རྒྱུད་ཕྱུག་པ་ཞིག་དགོས། མཛད་པའི་གཙོ་བོ་འཇམ་མགོན་མི་ཕམ་རིན་པོ་ཆེ་ལྟར་སྒྲུབ་པ་སྙིང་པོར་བྱེད་པ་ཞིག་གལ་ཆེ་བས། སྤྱིར་འཇམ་མགོན་རྣམ་གསུམ་གྱི་སློབ་མ་མཁས་བཙུན་བཟང་གྲུབ་ཁྱད་འཕགས་དུ་མ་བཞུགས་པ་ལས། ཞེ་ཆེན་རྒྱལ་ཚབ་རིན་པོ་ཆེ་འདི་ལ་མི་ཕམ་འཇམ་པའི་དབྱངས་ཀྱིས་ཐུགས་གཏད་ཐུན་མིན་དུ་གནང་ཞིང་དགོངས་པ་རྫོགས་ཉའི་ཞལ་ཆེམས་སུའང་ཕྱག་དཔེ་ཐམས་ཅད་ཁོང་ལ་གནང་ནས་དགོངས་གཏད་ཐུན་མོང་མ་ཡིན་པ་མཛད་པ་རེད་པས་འདི་ཉིད་ལ་རྩ་བའི་བླ་མ་བསྟེན་དགོས་འདུག་ཅེས། སྐུ་མདུན་བཅར་རྒྱུ་དུས་སྐབས་གང་འོས་ཀྱི་ཞུ་ཡིག་དང་བཅས་ཞེ་ཆེན་དུ་བང་མི་ཞིག་བཏང་སོང་བ། སྐྱབས་མཆོག་འཁོར་ལོའི་མགོན་པོ་སྙུན་ཚབ་ཆེ་བཞེས་དང༌། སྐུ་ན་ཡང་ཆེར་སྨིན་པས་དགོན་གྱི་བླ་བྲང་དུ་མི་བཞུགས་པར་ཞེ་ཆེན་རྒྱབ་རི་བཀའ་བརྒྱད་བདེ་གཤེགས་འདུས་པའི་ཚོགས་ཁང་བྲག་ཕུག་ཅིག་ཡོད་པ་དེར་སྐུ་མཚམས་ལ་བཞུགས་ནས་བྱ་བྲལ་ཀུན་སྤངས་ཀྱི་ཚུལ་མཛད་སྐབས་བཞིན་འདུག་པས། གསུང་ལན་དུ་རྒན་བུ་ད་ལྟ་ནི་ནད་ཀྱིས་མནར་བཞིན་འཆི་བ་བསྒུག་ནས་བྱ་བ་ཐམས་ཅད་བློས་བཏང་སྟེ་བསྡད་ཡོད་པས་རིམ་གྱིས་ནད་ལས་གྲོལ་བ་སོགས་བྱུང་ན་དབང་ཆོས་ཅི་ནུས་བགྱིད་ཆོག་ཅེས་བཀའ་བསྩལ་པ་བཞིན། ཤིང་བྱི་རང་ལོ་བཅོ་ལྔ་དེའི་དབྱར་ཕྱོགས་གཅེན་སངས་རྒྱས་མཉན་པ་རིན་པོ་ཆེ། ཡོངས་འཛིན་བཤད་སྒྲུབ། རང་བཅས་ཞེ་ཆེན་བསྟན་གཉིས་དར་རྒྱས་གླིང་དུ་ཐུན་མིན་རིགས་ཀྱི་བདག་པོ་མཁས་གྲུབ་ཀྱི་དབང་ཕྱུག་རྒྱལ་ཚབ་རིན་པོ་ཆེ་འགྱུར་མེད་པདྨ་རྣམ་རྒྱལ་གྱི་ཞབས་ལ་གཏུག་ཕྱིར་ཞེ་ཆེན་དུ་ཕྱིན་ནས། བར་ཁྲོད་པདྨ་འོད་གླིང་སྐྱབས་རྗེའི་གཟིམ་སྤྱིལ་འཆི་མེད་པདྨ་བདེ་ལྡན་དུ་བསྡད། རྗེ་བླ་མ་ཡང་དབེན་བདེ་མཆོག་བཀྲ་ཤིས་དགེ་འཕེལ་དུ་ཐེམ་སྤང་གི་བཅད་རྒྱར་བཞུགས་པ། ཞབས་གྲྭ་ཞིང་སྐྱོང་ལ་མཇལ་དར་གཉིས་བསྐུར་མཛད་དེ་བཤད་སྒྲུབ་སང་ཉིན་ནས་ཕེབས་ན་མཇལ་ཆོག །མཉན་སྤྲུལ་དང་ཕྲན་གཉིས་ཞག་གསུམ་ཙམ་རྗེས་གཟའ་སྐར་ལེགས་པས་མཇལ་དགོས་གསུངས་ཟེར། ཕྲན་རྗེའི་ཞལ་མྱུར་དུ་མཇལ་དགོས་སྙམ་ནས་ཡོད་པས་ཉིན་ཁ་ཤས་དེ་ཡུན་རིང་པོ་ལྟ་བུར་མཐོང༌། གསེར་ཞལ་རིན་པོ་ཆེ་དང་པོར་མཇལ་བའི་ཉིན་མོར་ཐུགས་དགྱེས་སྤྲོས་མཉན་པ་རིན་པོ་ཆེར་གསན་རྒྱ་ཆེ་ཆུང་སོགས་ཆོས་མཐུན་གྱི་བཀའ་མོལ་རིང་དུ་གནང༌། སྟོན་འཁོར་ལྷན་རྒྱས་ལ་གསོལ་ཇ་བཞེས་འབྲས་གནང་སྐབས་གསོལ་དཔོན་ནས་རིན་པོ་ཆེའི་སྒོག་པར་དེ་གནང་ཞུས་སོང་བས་ངས་རིན་པོ་ཆེའི་སྒྲོམ་བུ་དེ་ཨང་གསུངས་ནས་བཞད་མོ་མཛད། རྗེ་བླ་མ་རིན་པོ་ཆེའི་ཞབས་རིམ་བགྲེས་པ་ཁམ་མགོ་ཞེས་པ་བར་ཁྲོད་དུ་བཞུགས་འདུག་པས་སྔར་རྡོ་རྗེ་འཆང་མཁྱེན་བརྩེའི་དབང་པོས་རྡོ་རྗེ་ཕུར་པ་བཀའ་གཏེར་ཐམས་ཅད་ཀྱི་དབང་རྫོགས་པར་གནང་སྟེ་ཞེ་ཆེན་དུ་ཕེབས་སྐབས་ཁྱེད་རང་སློབ་དཔོན་པྲ་བྷ་ཧསྟི་དང༌། ལང་ལབ་བྱང་ཆུབ་རྡོ་རྗེའི་སྤྲུལ་སྐུ་རེད་པས་གདན་སར་ཕེབས་པ་དང་ཕུར་པའི་བསྙེན་སྒྲུབ་བཞུགས། རྟགས་ཐམས་ཅད་རྫོགས་པ་དང་སྦྱིན་བསྲེག་གནོངས་གསུངས་པ་ ༧༥ ལྟར་ཞེ་ཆེན་རི་ཁྲོད་འབར་ཆུང་བླ་བྲང་དུ་སྐུ་མཚམས་བཞུགས། ཞག་བརྒྱ་ལོན་པ་དང་སྦྱིན་བསྲེག་གནང༌། དེ་སྐབས་ཞབས་རྗེས་བཞག་པ་རེད་ཚུལ་གསུངས་པས་དད་གདུང་ཡིད་ཆེས་ལྷག་པར་སྐྱེས། ཕུར་པ་སྤུ་གྲིའི་དབང་ཐོབ་པས་དགའ་སྤྲོ་ཆེན་པོ་བྱུང༌། དེ་ནས་མི་རིང་བར་ཆོས་ཀྱི་རྒྱལ་པོ་ཨོ་རྒྱན་གཏེར་བདག་གླིང་པའི་ཟབ་གཏེར་གསང་ཆེན་རྒྱུད་སྡེ་རྒྱ་མཚོའི་ཉིང་ཁུ་རྡོར་སེམས་ཐུགས་ཀྱི་སྒྲུབ་པའི་སྨིན་དབང་འཇམ་མགོན་བློ་གྲོས་མཐའ་ཡས་ཀྱི་དབང་ཆོག་བཞིན་ཞིབ་རྒྱས་དང༌། ཉིན་ཕྱི་མ་ནས་རྩ་ཁྲིད་གསུང༌། ཡན་ལག་གི་ཁྲིད་རྣམས་དང་རྩ་པོད་ཀྱི་ལུང་བཅས་བསྩལ། རྗེས་ནས་རྡོར་སེམས་དབང་ཞུར་ཆོས་བརྒྱུད་གཅིག་པའི་སློབ་མ་གཅིག་འབྱོར་བས་གསོལ་བ་བཏབ་པ་ལྟར་རྒྱལ་ཚབ་བསྟན་འཛིན་ཆོས་རྒྱལ་གྱིས་མཛད་པའི་དབང་ཆོག་སྟེང་ནས་བསྩལ། དབང་དཔེའི་ལུང་ཡང་ཐོབ། དཔེ་ཡང་བཤུས། རྗེ་ཉིད་ཀྱི་ཐུགས་དམ་ལྷག་པའི་ལྷ་མཆོག་གུ་རུ་ཆོས་ཀྱི་དབང་ཕྱུག་གི་ཟབ་གཏེར་ཕུར་པ་ཡང་གསང་སྤུ་གྲིའི་དབང་འཇམ་མགོན་གུ་ཎའི་གསུང་ལྟར་དང༌། དེའི་ལྟ་ཁྲིད། རྗེ་ཉིད་ཀྱིས་མཛད་པའི་ཕུར་པའི་རྣམ་བཤད་རིག་འཛིན་ཞལ་ལུང་གི་ཁྲིད་དང་སྨིན་དབང་གི་མཐར། རྗེ་འཇམ་མགོན་རྣམ་གཉིས་ལས་སྨིན་གྲོལ་ཡོངས་རྫོགས་མནོས་ཤིང་ལྷག་པའི་ལྷ་འདིས་སྒོ་ནས་བྱིན་རླབས་ཀྱི་མཚན་མ་ཅུང་ཟད་ཐོབ་པ་ལྟར་སོགས་གསུངས། དེ་རྗེས་མཁྱེན་བརྩེ་རིན་པོ་ཆེའི་ཟབ་གཏེར་སྙན་བརྒྱུད་ཕུར་པའི་གནད་ཏིག་གི་དབང་དང་ཕུར་བཞིའི་བཤད་ཁྲིད། རྗེ་ཉིད་ཀྱིས་མཛད་པའི་ཕུར་པའི་ལས་བྱང་ཀུན་བཟང་བདེ་ལམ། ཕུར་པའི་བྱིན་འབེབས། ཕུར་པའི་ཚེ་འགུགས། གཡང་འགུགས་སོགས་ལྗགས་ལུང་བཀའ་དྲིན་ཐོབ། གུས་པའི་ཡི་དམ་འདི་གཉིས་བསྟེན་ན་ལེགས་ཞེས་གཅེན་བཤད་སྒྲུབ་ལ་གསུངས་པ་ལྟར་རྒྱུན་ཁྱེར་བཏོན། དེ་ནས་སྔ་འགྱུར་བསྟན་པའི་སྲོག་སྙིང་སྒྱུ་འཕྲུལ་ཞི་བ་དང་ཁྲོ་བོའི་དབང་ཆེན། དོང་སྤྲུགས་གཉིས། སོ་ལུགས་ཡང་དག །ཚོགས་ཆེན་འདུས་པ་ཐེག་པ་རིམ་དགུའི་དབང་དང༌། དངོས་གཞིའི་དབང་ཆེན་མཐའ་བརྟེན་དང་བཅས་པ་དང༌། བཀའ་མ་སྐོར་སྒྲུབ་དཀྱིལ་རྣམས་ཀྱི་ལུང་ཞེ་ཆེན་ཀོང་སྤྲུལ་རིན་པོ་ཆེ་པདྨ་དྲི་མེད་ལེགས་པའི་བློ་གྲོས་ཞལ་སྔ་ནས་ཞུས། རྫོགས་པ་ཆེན་པོ་སེམས་ཀློང་གཉིས། བི་མ་སྙིང་ཐིག །བླ་མ་ཡང་ཏིག །མཁའ་འགྲོ་སྙིང་ཐིག །མཁའ་འགྲོ་ཡང་ཏིག །ཟབ་མོ་ཡང་ཏིག་རྣམས་ཀྱི་དབང་དང༌། ལུང་ཡོངས་རྫོགས། དེ་སྐབས་ན་ཚོད་ཕྲ་ཞིང་བློ་གྲོས་མ་སྨིན་པས་དབང་གི་རྒྱུ་མཚན་སོགས་གང་ཡང་ཤེས་པ་མེད་ཀྱང༌། གཅེན་བཤད་སྒྲུབ་ཀྱི་ངག་འཕྲོ་ལས་སེམས་ངོ་ལ་མོས་པ་ཆེན་པོ་ཡོད་པས། རྗེ་བླ་མ་རིན་པོ་ཆེས་དབང་བཞི་པའི་སྐབས་དགོངས་པ་ལ་བཞུགས་ཏེ་སྤྱན་གྱིས་ལྟ་སྟངས་དང༌། ཕྱག་གི་སྡིགས་མཛུབ་ཀྱིས་སེམས་གང་ཡིན་གསུངས་པའི་ཚེ། ཆོས་ཉིད་མངོན་སུམ་དུ་གཟིགས་པའི་རྣལ་འབྱོར་ཆེན་པོ་འདི་ལྟ་བུ་ཡིན་སྙམ་སྟེ་དད་མོས་དང༌། རང་ཡང་མཉམ་བཞག་བྱེད་ཤེས་ཙམ་ཡོད། སྨིན་གླིང་རྗེ་བཙུན་རིན་པོ་ཆེ་མི་འགྱུར་དཔལ་སྒྲོན་གྱི་བི་མ་སྙིང་ཐིག་མ་བུ་གཅིག་དྲིལ་གྱི་ཁྲིད་ཡིག་བདེ་ཆེན་ལམ་བཟང་དང༌། ཀུན་གཟིགས་མཁྱེན་བརྩེའི་གསུང་བི་མ་སྙིང་ཐིག་སྔོན་འགྲོའི་ངག་འདོན་གྱི་ལུང༌། སྙིང་ཐིག་རྩ་གསུམ་སྒྲུབ་ཐབས། འདོད་འཇོ་བུམ་བཟང་གི་དབང་ལུང་ཡོངས་རྫོགས། སྨིན་གཏེར་བདེ་གཤེགས་ཀུན་འདུས་ཀྱི་བུམ་དབང༌། མཆོག་དབང་གོང་མ་གསུམ། ཁྲིད་ཨ་ཏི་ཟབ་དོན་སྙིང་པོ། ཁམས་བྱོན་མགོན་པོ་ཚོགས་བདག །ཁྱད་པར་མཉམ་མེད་དྭགས་པོ་ལྷ་རྗེའི་དུས་ཆེན་གྱི་ཉིན་རྒྱ་ཆེན་སྤྱོད་བརྒྱུད། ཟབ་མོ་དབུ་མའི་ལུགས་ཀྱི་སེམས་སྡོམ་གཉིས་བསྩལ། རྗེ་བླ་མ་སྐུ་ན་སྨིན་ཞིང་བསྙུན་བབ་ལྗི་བས་སྤྲོས་བཅས་ཆེར་མི་མཛད་ཀྱང༌། དེ་ཉིན་སྐུ་ལ་ཆོས་གོས་རྣམ་གསུམ་དང་པཎ་ཞུ། འཇམ་མགོན་མཁྱེན་བརྩེའི་དབུ་ཞྭ་བཅས་བཞེས་ནས་ཐུགས་སྤྲོ་ཚུལ་མཛད། གཅེན་མཉན་པ་རིན་པོ་ཆེས་དེ་ཉིན་གྱིས་མཚོན་རྗེ་བླ་མ་རིན་པོ་ཆེར་དུས་སྐབས་བཟང་པོར་དཀར་མངར་གྱི་བཞེས་སྤྲོ་ཡང་ཡང་ཕུལ་ཞིང༌། རང་རེ་བྱང་ཆུབ་སེམས་དཔའ་ཆེན་པོ་འདི་ལྟ་བུ་ལས་བྱང་ཆུབ་སེམས་སྡོམ་ཐོབ་པ་ཤིན་ཏུ་སྐལ་པ་བཟང་པོ་ཡིན་པས་དད་སྤྲོ་བསྐྱེད་དགོས་ཚུལ་དང༌། དེ་རིང་ནས་བཟུངས་ཞོགས་པར་བྱང་སྡོམ་མ་ཆག་པར་ལེན་དགོས་པའི་བཀའ་བསླབ་རང་ལ་ཆེད་དུ་གནང༌། ཟླ་བ་ལྔ་པ་སྤྲེལ་ཟླའི་ཚེས་བཅུར་ཞེ་ཆེན་བསྟན་གཉིས་དར་རྒྱས་གླིང་དུ་ཚེས་བཅུའི་སྤྲོས་བཅས་སྒྲུབ་མཆོད་གར་འཆམ་དང༌། རྫོགས་ཆེན་ལྔ་པ་རིན་པོ་ཆེ་དེར་འཆམ་གཟིགས་ལ་ཕེབས་པའང་མཇལ། ཞར་བྱུང་རྩ་རྒྱུད་གསང་སྙིང་རྩ་བ་ཞིག་བློར་བཟུང་བས་སྔར་སྔགས་གཞུང་སྦྱང་མ་མྱོང་བས་གོ་བ་མ་རྙེད་པས་བློ་ལ་མ་ཟིན་དཀའ་ངལ་ཅུང་ཟད་བྱུང་ཡང་མཐར་ཚིག་ལ་བྱང་བར་ཡོད། དུས་ཚོད་དམིགས་བསལ་མ་ངེས་ཀྱང་དུས་ཚེས་གཟའ་སྐར་དགེ་བ་ཞིག་གི་སྔ་ཆར་འཇམ་དཔལ་བཀྲ་ཤིས་མཆོད་ཆོག་བླ་སློབ་ལྷན་རྒྱས་སུ་གསུངས་པ་སྔོན་དུ་འགྲོ་བས། སྙིགས་དུས་ཐེག་མཆོག་སེངྒེའི་སྒྲ་སྙན་སྒྲོག་པ་ལ་མི་འཕྲོག་པའི་མཁྱེན་རབ་དང་ཐུགས་རྗེའི་མངའ་བདག་མི་ཕམ་འཇམ་པའི་དབྱངས་ཀྱི་བཀའ་འབུམ་སྡེ་དགེ་ལྷུན་གྲུབ་སྟེང་དུ་པར་འཁོད་ལྡེབ་རིང༌། ཀ༽ ཁ༽ ག༽ ལྡེབ་འབྲིང༌། ཨོཾ་ཨ་ར་པ་ཙ་ན་དྷཱིཿ རྫོགས་ཆེན་པར་བཞུགས་སྤྱོད་འཇུག་ཤེར་འགྲེལ་ཀེ་ཏ་ཀ །ཚད་མ་རྣམ་འགྲེལ། གསང་སྙིང་སྤྱི་དོན་འོད་གསལ་སྙིང་པོ། བརྒྱུད་འདེབས། ཡིད་བཞིན་མཛོད་ཀྱི་འགྲེལ་ཆེན་མི་ཕམ་རིན་པོ་ཆེས་དཔྱད་ཞུས་ཅན། ལེའུ་བཅོ་བརྒྱད་ཚིག་འགྲེལ། གྲུབ་མཐའ། ས་བཅད། ཚད་མ་རྣམ་འགྲེལ་གྱི་འགྲེལ་ཆེན། ལ་དཀར་པར་བཞུགས་པའི་ཐུབ་ཆོག །རྒྱབ་ཆོས་པདྨ་དཀར་པོ། ཞེ་ཆེན་པར་འཁོད་སྨན་བླའི་མདོ་ཆོག །ཀཿཐོག་གི་སྤར་ཡང་དག་གསང་འགྲེལ། རྫོང་གསར་པར་འཁོད་བསྟོད་ཚོགས། སྒྲུབ་ཐབས། ཞལ་གདམས། ཟབ་ཁྲིད་སྐོར། རྫོགས་རིམ་སྐོར། རྫོགས་ཆེན་སྐོར། སྨོན་ལམ་སྐོར། ཚིག་བདུན་རྣམ་བཤད་པདྨ་དཀར་པོ། རྗེ་བླ་མ་རིན་པོ་ཆེས་བཀའ་བསྡུ་གནང་བའི་གཉུག་སེམས། ཟུར་དཔྱད། གཞུང་སྤྱིའི་དཀའ་གནད་བཅས་པའི་བཤད་ལུང༌། པར་མ་འཁོད་པ་རྟོག་པ་ལས་གསུངས་པའི་ལྷ་མོ་འོད་ཟེར་ཅན་མ་དང༌། ཀུ་རུ་ཀུལླེའི་སྒྲུབ་ཐབས་ཁྱད་པར་ཅན། ༨༣ འབྱུང་བཞིའི་གཏོར་མ། དེའི་ལག་ལེན། ཨ་ར་པ་ཙའི་རྟེན་འབྲེལ་བརྟགས་པའི་རེའུ་མིག །རྡོར་སེམས་ཞི་སྦྱིན། ཆེ་མཆོག་གི་རྒྱས་སྲེག །རྟ་མགྲིན་དབང་གི་སྲེག་བླུགས། གཤིན་རྗེའི་དྲག་པོའི་སྦྱིན་སྲེག །རྡོ་རྗེ་ཕུར་པའི་ལས་ཐམས་ཅད་པའི་སྦྱིན་སྲེག་རྣམས་ཀྱི་ལུང་ཆ་ཚང༌། རྫོགས་ཆེན་གསེར་ཞུན་སྐོར་སོགས་ཡོངས་རྫོགས་ཀྱི་ལྗགས་ལུང་བསྩལ་བའི་ཐོག་མར་རྒྱལ་ཚབ་མ་ཕམ་པའི་འབྱེད་གཉིས་ཀྱི་འགྲེལ་པའི་ལྗགས་ལུང་གི་དབུ་བཙུགས་གནང་བས་བྱིས་པ་བློ་གྲོས་རྩལ་མ་རྫོགས་པ་བདག་གིས་ཀྱང་མཆོད་ཆོག །དེ་ལ་ངོ་མཚར་བའི་དད་སྤྲོ་སྐྱེས་ཤིང༌། གཅེན་མཉན་པ་རིན་པོ་ཆེས་ཀྱང་དེ་འཕྲལ་དཔེ་བཤུས་གནང་ཞིང༌། དེའི་རྐྱེན་གྱིས་དཔལ་མགོན་བླ་མ་རིན་པོ་ཆེའི་གསུང་སྐོར་རྩད་གཅོད་གནང་བས་བསྐལ་བཟང་སངས་རྒྱས་སྟོང་གི་མཆོད་ཆོག །སྡོམ་གསུམ་གསོ་སྦྱོང་དང༌། འཇམ་དབྱངས་དཀར་པོ་མ་ཏིའི་ལུགས་དང༌། དབྱངས་ཅན་དཀར་མོའི་སྒྲུབ་ཐབས་དང༌། བསྙེན་ཡིག །ལོ་ཆེན་འཇམ་པའི་དབྱངས་བློ་གྲོས་མཐའ་ཡས་ཀྱི་གསང་གཏེར་གྲོ་ལོད་གསང་སྒྲུབ་གདུག་པ་ཀུན་འདུལ་གྱི་བསྙེན་ཡིག་རྣམས་ཀྱི་ལུང་བཅས་ཞོར་ཆོས་སུ་ཐོབ། རྐྱེན་དེས་བསྐུལ་ཏེ་དད་པའི་ངེས་ཤེས་ཁྱད་པར་ཅན་སྐྱེས་ནས་རང་གི་བགྱིད་སྒོ་གལ་ཆེན་ཐམས་ཅད་ཀྱི་སྔོན་དུ་བཀྲ་ཤིས་མཆོད་ཆོག་འབའ་ཞིག་གཏོང་བ་བྱུང༌། དེ་སྐབས་མཉན་པ་རིན་པོ་ཆེས་ནང་བརྟག་རྒྱུད་གསུམ། གཞུང་ཆུང་གཉིས་དང་བཅས་པའི་རྩ་བ་དཔལ་སྤུངས་བླ་མ་མཁས་དབང་བཀྲ་འཕེལ་ལས་གསན་པའི་ལུང་ཀྱང་ཐོབ། ཤོག་བུ་དྲི་བཟང་གིས་སྦགས་པ་ལྡེབ་བཅུ་ཙམ་དང༌། ཕྱག་སྨྱུག་གཉིས། ལྷ་རེག་བཅས་ཞལ་གདམས་ཤིག་གནང་བར་ཞུས་པས་བསླབ་སྟོན་གནད་འདུས་བསྩལ་བས་ཚིག་དོན་ཐམས་ཅད་བློ་ལ་ཆུབ་པར་བྱས་ནས་ཉིན་རེ་བཞིན་སྐྱོར་ནས་དེ་བཞིན་བྱེད་དགོས་སྙམ་པ་རང་མོས་ཀྱིས་དྲན་པར་བཟུང༌། བཀའ་ཆོས་གྲུབ་ཉེ་དང་ཕ་རྒན་ཀྱང་རྫ་རྒྱུད་འཇིགས་མེད་རྒྱལ་བའི་མྱུ་གུའི་སྐུ་དམར་གདུང༌། ལྕང་མ་མཁན་རིན་པོ་ཆེ། དགེ་མང་དགོན། ཀཱི་ལུང་དགོན་སོགས་མཇལ་ནས་ཞེ་ཆེན་དུ་སླེབ། ཁྱབ་བདག་བླ་མ་རིན་པོ་ཆེའི་གསུང་བློ་སྦྱོང་དོན་བདུན་མའི་ཁྲིད་ཡིག་ཆེན་པོ་སྦྲང་རྩིའི་བུམ་བཟང་དང༌། སྒྱུ་མ་ངལ་གསོའི་དོན་ཁྲིད་བཀའ་དྲིན་བསྩལ། རུ་དམ་རྫོགས་ཆེན་དུ་ཕྱིན་ནས་མཁན་ཆེན་བློ་གསལ་གྱི་སྐུ་གདུང་རིན་པོ་ཆེ་སྦས་པའི་རི་ལ་མཆོད་འབུལ། སྐྱབས་མགོན་དགེ་མང་རིན་པོ་ཆེ་ལས་ཚེ་མདོའི་ཆོས་འབྲེལ་དང༌། མཉན་སྤྲུལ་རང་བཅས་ལ་སྐུ་གསུང་ཐུགས་རྟེན་གྱི་གནང་སྐྱེས། གྲུབ་དབང་རྫོགས་ཆེན་ལྔ་པ་བཅས་དགྱེས་ཞལ་མཇལ། དེ་ནས་དཔལ་སྤུངས་ཐུབ་བསྟན་ཆོས་འཁོར་གླིང་དུ་ཕྱིན། ཨ་ལོ་དིལ་མགོའི་གྲྭ་ཤག་ཏུ་བསྡད། ཁུ་བོ་དཔལ་སྤུངས་བླ་མ་བཀྲ་དོན་ནས་ཤིན་ཏུ་བྱམས་བརྩེས་བསྐྱངས། གོས་གསར་པ་བསྐོན། དཀར་ཡོལ་རྙིང་པ་ཤུབ་དང་བཅས་པ་བྱིན། བསླབ་སྦྱང་གི་སྐབས་སྤྲོ་ཁང་ཞིག་ཡོད་པ་དེ་རུ་སྡོད་དུ་བཅུག་ནས། འཇམ་མགོན་བླ་མའི་དངོས་སློབ་མཁྱེན་རྟོགས་ཡོན་ཏན་དང་ལྡན་པའི་བྱང་འདྲེན་བགྲེས་པ་བསྟན་འཛིན་རྡོ་རྗེ་ཞེས་གདན་ས་དེར་བཀར་བསྟན་སྤྱིའི་ཞབས་བརྟན་གུར་དྲག་ཡེ་ཤེས་རབ་འབར་གྱི་མཚམས་ལ་བཞུགས་པའི་དྲུང་དུ་ཕྱིན་ནས་འགྲེལ་པ་ལེགས་བཤད་སྣང་བ་དམ་པ་ལ་བསྟེན་ནས་སུམ་རྟགས་ཀྱི་བཤད་ཁྲིད་ཞིབ་པར་བསྩལ། ཁོང་ལ་སུམ་རྟགས་ཁྲིད་མཁན་ཀུན་གཟིགས་མཁྱེན་བརྩེ་རིན་པོ་ཆེའི་དྲུང་ཆེན་འཇམ་དབྱངས་ལེགས་པའི་བློ་གྲོས་སམ་ཚེ་རིང་བཀྲ་ཤིས་ཡིན་གསུངས། དུས་གསུམ་བྱ་བྱེད་ལས་གསུམ་སོགས་ལ་མན་ངག་གི་ཁྲིད་ཚུལ་ཡིན་གསུངས། བྱམས་མགོན་རིན་པོ་ཆེའི་དྲུང་ཡིག་བརྡ་དག་ལ་ཤིན་ཏུ་བྱང་པ་ཞིག་ཡོད་པས་དེས་དྲི་བརྩད་མང་པོ་བྱས་བྱུང་བས་ལན་མ་འཕྲོད་པ་གཅིག་གཉིས་ལས་མ་བྱུང་བས་ཤེས་ཚད་ཆེན་པོ་རེད་འདུག་ཟེར་ནས་དགའ་མགུ་ཡི་རང་བྱས་སོང༌། མཉན་པ་རིན་པོ་ཆེས་སྔར་གཟིགས་ཟིན་ཀྱང་བསྐྱར་ཁྲིད་གནང༌། དཔེ་བརྗོད་ཕལ་ཆེར་ལེགས་པར་འདུག་གསུངས། དག་ཡིག་ངག་སྒྲོན་ས་མཐའི་རྣམ་དབྱེ་བཅས་ཁྲིད། དེ་ནས་འཇམ་མགོན་ཆོས་འབྱུང་གི་རང་མཉམ་གྱི་ཐུགས་སྲས་མདོ་ཁམས་པ་ཆོས་ཀྱི་ཉི་མའི་འགྲེལ་ཆེན་སྟེང་ནས་སྙན་ངག་ལེའུ་གསུམ་ཀ་ཞིབ་ཁྲིད་མཛད། དགེ་རྒན་རང་གིས་སྒྲོལ་དཀར་ཁོ་ན་ལ་སྦྱར་ཏེ་དོན་རྒྱན་སོ་ལྔའི་དཔེར་བརྗོད་དང་མིང་གི་མངོན་བརྗོད་དཔེ་བཅས་གཡར་ནས་རྩོམ་རྒྱུགས་ཕུལ་བས། སྔར་ནང་དོན་རིག་པའི་གཞུང་རྣམས་ཕྱོགས་ཙམ་བལྟས་པ་དེས་བརྗོད་བྱས་ཕོངས་མི་འདུག །ཀུན་མཁྱེན་འཇིགས་གླིང་དང༌། མཁྱེན་བརྩེའི་དབང་པོའི་གསུང་མགུར་བསྟོད་ཚོགས་སོགས་ལྷག་པར་བློ་ངོར་འཕྲོད་ཆེ་བས་དེ་རིགས་ཞིབ་མཇལ་དང༌། འཇིགས་མེད་གླིང་པ་ལ་བསྟོད་པ་གསོལ་འདེབས་གང་བྲིས་མྱུར་དུ་སེམས་ལ་འཆར་སླ་བ་ལྟ་བུར་འདུག །ལེའུ་བར་པར་སོན་པ་ནས་དཔེ་བརྗོད་བྲིས་པ་ལ་དགེ་རྒན་ནས་ཤེས་རབ་ཆེ་བའི་བསྔགས་བརྗོད་ཚིགས་བཅད་མང་པོ་གནང༌། སྤྱིར་སྙན་ངག་མེ་ལོང་གིས་རྩོམ་གྱི་སྒོ་འབྱེད་ཟིན་ནས་གང་ཟག་རང་རང་གི་རྩོམ་གཤིས་དེའི་སྟེང་དུ་འགྲོ་བ་ལས་སྙན་ངག་རྒྱན་ཐོག་ཏུ་འགྲོ་མི་ཡོང་ཞེས་གསུངས། ཞེ་དྲུང་གི་མཚམས་སྦྱོར་ལྔ་པ་སྔོན་དུ་འགྲོ་བས་སྒྲ་ཀ་ལ་པ་དང་སྒྲ་ཊིཀ་ཆ་ཚང་ཞིབ་ཁྲིད་མཛད། དེ་ནི་མཁྱེན་དྲུང་ཚེ་རིང་བཀྲ་ཤིས་ཀྱི་སློབ་མ་དཔལ་ཡུལ་བླ་མ་ཤེས་རབ་འོད་ཟེར་ཞེས་པ་རྫོང་སར་དུ་བཞུགས་པ་ལས་གསན་པ་ཡིན་གསུངས། སྤྲུལ་སྐུ་སྒྲ་ཡི་རི་མོ་ལེགས་པར་མཁྱེན་ཅིང་བྱང་བར་འདུག་ཀྱང་དེང་སང་སྒྲ་ཡི་གོ་བ་ཤེས་པ་ཤིན་ཏུ་དཀོན་པོ་རེད་ཡང་ཡང་གསུངས། སྒྲ་ཡི་གོ་བ་ཤེས་ན་སྔོན་གྱི་ལོ་ཙཱ་རྣམས་དང༌། འཇམ་མགོན་རྣམ་གཉིས་ལྟ་བུ་རེད་གསུངས། མཉན་པ་རིན་པོ་ཆེས་སྔར་ནས་སྙན་ངག་བསླབ་སྦྱང་མཛད་པས་གསུང་རྩོམ་ལེགས་པོ་ཡོད་པས་རང་དང་ལྷན་དུ་སླར་ཡང་བསླབ་སྦྱང་མཛད་སྐབས་དེས་རྩོམ་པའི་གནད་སོགས་བཀའ་བསླབ་དང་ཁོང་གི་གསུང་རྩོམ་ལ་ལད་མོ་བྱས་པས་ཤིན་ཏུ་ཕན་པ་བྱུང༌། མཉན་པ་རིན་པོ་ཆེས་མི་ཕམ་འཇམ་དཔལ་དགྱེས་པ་ལ་མཁས་བྱའི་གནས་བཅུ་དང༌། སོ་སོ་ཡང་དག་པའི་རིག་པ་བཞིའི་སྒོ་ནས་བོད་ལུགས་ཀུན་བཟང་འཁོར་ལོ་ཞིག་རྩོམ་མཛད་པས། བདག་གིས་ཀྱང་སྤོབས་པའི་གཏེར་བརྒྱད་དང༌། སོ་སོ་ཡང་དག་རིག་པ་བཞིའི་སྒོ་ནས་ཀུན་བཟང་འཁོར་ལོ་ཞིག་བྲིས། མཉན་པ་རིན་པོ་ཆེས་བཅོས་བསྒྱུར་དང་བཀའ་བསླབ་མཛད་ནས་རང་གི་དགེ་རྒན་དང༌། འཇམ་མགོན་རིན་པོ་ཆེ་རྣམ་གཉིས་ཀྱི་ཐུགས་སྲས་མཁས་དབང་བླ་མ་བཀྲ་འཕེལ་ལ་གཟིགས་འབུལ་ཞུས་པས་མཉན་པ་རིན་པོ་ཆེ་སྨོས་ཅི་དགོས་ཀྱང༌། སྤྲུལ་སྐུ་ཆུང་བ་ཡང་སྙན་ངག་གི་བརྗོད་པ་ཕུལ་དུ་བྱུང་བ་ཞིག་འབྱུང་བར་ངེས་ཞེས་རྩོམ་ཕུད་ཤོག་དྲིལ་ལ་དར་གྱིས་སྤུད་དེ་གནང༌། མཁས་དབང་བླ་མ་བཀྲ་འཕེལ་དགོངས་པ་རྫོགས་པར། མཉན་པ་རིན་པོ་ཆེ་ཕེབས་ནས་བླ་མ་རིན་པོ་ཆེ་བཀྲ་འཕེལ་ནས་ཕྲན་གྱི་བླ་མ་རྣམས་དྲན་གསོས་ཡིན་ཞེས་ཉེ་གནས་ལ་བླ་མའི་མཚན་རྣམས་ཡིག་གཟུགས་ཆེན་པོ་བྲིས་ཏེ་སྤྱན་གྱིས་གཟིགས་སར་སྦྱར་འདུག་པ་དགོངས་པ་རྫོགས་ཟིན་དུས་མཉན་པ་རིན་པོ་ཆེས་བསྣམས་བྱུང་བ་ལྕེ་བཙུན་སྙིང་ཐིག་གི་བླ་བརྒྱུད་རེད་འདུག །ཀུན་མཁྱེན་འཇིགས་མེད་གླིང་པ་ལ་བསྟོད་པ་ཞིག་བརྩོམས་པས་དེ་སྐབས་ཀྱི་བརྩམས་དཔེ་ཐམས་ཅད་ལས་ལེགས་ཤོས་ཡིན་པ་མཁན་ཆེན་འགའི་མདུན་ཕུལ་བས་ཤིན་ཏུ་ལེགས་པའི་ཕྱག་བྲིས་དང་གཞན་ལའང་བསྟན་ཏེ་ངོ་བསྟོད་མང་པོ་མཛད་པ་ཐོས། ས་ག་ཟླ་བའི་ནང་རཏ་གླིང་ཐུགས་རྗེ་གསང་འདུས་ཀྱི་སྒྲུབ་ཆེན་དབུ་བཞུགས་རྒྱལ་སྲས་འཇམ་མགོན་མཆོག་སྤྲུལ་ཕེབས་པས་མཇལ་ཞིང་ཐུགས་གསང་དོན་དབང་ཀྱང་བཀའ་དྲིན་ཐོབ། ཟླ་བ་ལྔ་པའི་ནང་དཔལ་སྤུངས་ཚེས་བཅུ་ཆེན་པོ་ལ་སྡེ་དགེ་ལྷ་སྲས། དབུས་མདའ་བཀྲས་མཐོང༌། སྡེ་དགེའི་བློན་འཁོར་ཐམས་ཅད་ཕེབས་སྐབས། གངས་ལྗོངས་བསྟན་པ་རྒྱ་མཚོའི་མངའ་བདག་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་དཔལ་སྤུངས་སུ་ཕེབས་ཏེ་ཐོག་མར་གསེར་ཞལ་མཇལ་བས་བཅོས་མིན་གྱི་དད་གདུང་རང་བཞིན་གྱིས་སྐྱེས་ཤིང་ཕ་བུ་འཕྲད་པ་ལྟར་བྱུང༌། རིང་མིན་ཞེ་ཆེན་རྒྱལ་ཚབ་རིན་པོ་ཆེའི་མདུན་གདམས་ངག་མཛོད་ཀྱི་དབང་ལུང་གསན་ཕེབ་པའི་ཞལ་འཕྲོས་ཀྱང་བསྩལ། དཔལ་སྤུངས་བྱམས་མགོན་རིན་པོ་ཆེ་སྐུ་ཐོག་རེ་ལ་དིལ་མགོ་ཚང་བླ་མ་ཆོས་སྲིད་བསྟན་ཆུས་ཀྱི་ཞབས་འདེགས་ཐེགས་ངེས་རེ་བར་མ་ཆད་པའི་བཟང་སྲོལ་ཡོད་པས་ཤིང་བྱི་གནམ་ལོ་གསར་ཚེས་ནས་བྱམས་ཆེན་པདྨ་དབང་མཆོག་གི་གསེར་ཞལ་མཇལ་ནས་སྐུ་མདུན་དུ་ནམ་ཕྱིན་ཤིང་ཐོག་གི་གསོལ་རས་རྒྱུན་མི་འཆད་པ་དང༌། ཉེར་མཁོའི་གོས་ཆེན་གྱི་མཆིལ་ལྷྭམ་རྒྱ་ཚེམས་སོགས་བསྩལ་ཞིང༌། ཁྱད་པར་རང་དང་གཅེན་བཤད་སྒྲུབ་བཅས་ཞེ་ཆེན་དུ་འགྲོ་དགོས་པས་རྟ་དྲེལ་བཞི། གཡོག་གཉིས་ཆེད་བཏང་མཛད་ནས་ལྟོ་ཆས་སོགས་གང་དགོས་རྟག་པར་བསྩལ་བས་བཀའ་དྲིན་ཆེན་པོ་བྱུང༌། ཞེ་ཆེན་རི་ཁྲོད་པདྨ་འོད་གླིང་གི་འབར་ཆུང་བླ་བྲང་དུ་སྟན་ཆགས། ཁྱབ་བདག་འཁོར་ལོའི་མགོན་པོའི་གསེར་ཞལ་འདྲེན་བྱེད་ཀྱི་བདུད་རྩིར་སྨིན་པའི་སྐལ་པ་སྦོམ་པོར་གྱུར། གསར་བརྩམས་ཀུན་བཟང་འཁོར་ལོ་དང་མི་ཕམ་རིན་པོ་ཆེར་བསྟོད་པ་ཞིག་བྲིས་པ་རྣམས་སྤྱན་འབེབས་ཞུས་པས་ཞག་ཤས་ཞིབ་གཟིགས་གནང་ནས་ཉིན་གཅིག་ད་རེས་ཁྱེད་ཀྱིས་གསན་སྦྱང་རྒྱ་ཆེར་གནང་པ་ཤིན་ཏུ་ལེགས། གསུང་རྩོམ་རྣམས་ཀྱང་ལེགས་པར་འདུག་གསུངས་ཞལ་འཛུམ་པ་དང་བཅས་བཀྲ་ཤིས་པའི་ལྷ་རེག་ཨཱ་ཡུ་ཥེ་མགུལ་དུ་གནང་བར། གཅེན་བཤད་སྒྲུབ་བསྟན་འཛིན་ནས་རིན་པོ་ཆེས་བསྟོད་བསྔགས་མགུལ་དར་གནང་བ་ལས་ཀྱང་བརྩམས་ཆོས་རིགས་ལ་བཅོས་བསྒྱུར་བཀའ་བསླབ་གནང་ན་བཀའ་དྲིན་ཆེ་ཞེས་ཞུས་སོང་བས་གསུང་རྩོམ་རིགས་ངེས་པར་ལེགས། སྙན་ངག་ལེགས་པར་འབྱུང་བར་འདུག་ཅེས་ཕེབས། སྔར་དགེ་ཚུལ་ཞུས་པའི་མཁན་ཆེན་གཞན་དགའ་རིན་པོ་ཆེ་བརྟན་མཁས་ཕན་འདོགས་ཀྱི་ཡོན་ཏན་འགྲན་ཟླ་དང་བྲལ་ཡང་སྡོམ་རྒྱུན་སྟོད་འདུལ་ཡིན་པའི་དབང་གིས་དེ་སྐབས་རྗེ་བླ་མས་དགེ་ཚུལ་མང་དུ་གནང་སྐབས་འཁེལ་བས། གཅེན་བཤད་སྒྲུབ་ནས་རྒྱུ་མཚན་ཞུས་པས་བཀའ་གནང་སྟེ་ཞེ་ཆེན་དགོན་སྟོད་མཆོག་སྤྲུལ། རྗེ་ཉིད་ཀྱི་སྐུ་ཚ་མཁན་ཆེན་བློ་གྲོས་རབ་གསལ། གུས་པ་བཅས་ལ་མཁན་པོ་དང་ལས་སློབ་སྦྲག་མ་རྗེ་བཙུན་བླ་མ་ཤཱཀྱའི་སྲས་གཅིག་མཁན་ཆེན་འགྱུར་མེད་པདྨ་རྣམ་རྒྱལ་དང༌། ཞེ་ཆེན་ཀོང་སྤྲུལ་རིན་པོ་ཆེ་འགྱུར་མེད་ཀུན་བཟང་བློ་གྲོས་གཞན་ཕན་མཐའ་ཡས། ཞེ་ཆེན་མཁན་པོ་འགྱུར་མེད་བློ་ལྡན་སོགས་ལྔ་ཚོགས་ཀྱིས་གཟིམ་སྤྱིལ་བདེ་མཆོག་བཀྲ་ཤིས་རིན་པོ་ཆེ་དགེ་འཕེལ་ནས་དགེ་ཚུལ་གྱི་དངོས་པོར་བསྒྲུབས། མདོ་སྨད་བསྟན་པའི་མིག་གཅིག་རྒྱལ་སྲས་གཞན་ཕན་མཐའ་ཡས་ཀྱི་ཐུགས་སྲས་རྫོགས་ཆེན་མཁན་ཆེན་པདྨ་བཛྲ་རམ་པདྨ་དམ་ཆོས་འོད་ཟེར་ལས་བདག་གི་མཁན་པོས་གསན་པར་གདའ། དེའི་ཞོགས་པར་སྐུ་མདུན་དུ་བཅར་བས་རྒྱུན་པར་གྲིབ་ཀྱི་བསྙུན་བབ་ལྕི་བར་ཡོད་པས་གྲི་ལྕགས་ཀྱི་སོར་གདུབ་ཅིག་ཕྱག་གཡོན་སྲིན་མཛུབ་ལ་བཞེས་ནས་ཡོད་པས་དེ་རིང་བན་རྒན་ཡང་འདུལ་བ་བཞིན་དགོས་གསུངས་ཏེ་གྲི་ལྕགས་ཀྱི་གདུ་བུ་ཕྱག་ལས་བཏོན་ཏེ་མདུན་གྱི་ནས་བཟེད་དུ་བཅུག །ན་བཟའ་བཞེས་སྐབས་གཅེན་བཤད་སྒྲུབ་ནས་ཁོས་དགེ་ཚུལ་སྔར་ཞུས་པའི་སྡོམ་པ་ཡར་ཕུལ་དགོས་སམ་ཞུས་པས་ཐེག་པ་ཆེ་ཆུང་གི་དགོངས་པ་གཉིས་ཡོད་པས་ཐེག་ཆེན་ལུགས་སུ་མཛད་དེ་གཞན་ཕན་དོན་གཉིས་ཀྱི་ཐུགས་བསྐྱེད་མཛད་ན་སྡོམ་པར་ཡར་འབུལ་མི་དགོས་གསུངས། དགོན་སྟོད་མཆོག་སྤྲུལ་ལ་འགྱུར་མེད་བཤད་སྒྲུབ་རྒྱལ་མཚན། མཁན་བློ་གྲོས་རབ་གསལ་ལ་འགྱུར་མེད་ཐུབ་བསྟན་རྒྱལ་མཚན། རང་ལ་འགྱུར་མེད་བསླབ་གསུམ་རྒྱལ་མཚན་ཞེས་མིང་གནང༌། རྗེ་ཉིད་ཀྱིས་མཛད་པའི་སྔགས་སྤྱིའི་སྔོན་འགྲོ་ཀུན་མཁྱེན་ཞལ་ལུང་རྣམ་གྲོལ་ཤིང་རྟ་དང༌། ངེས་དོན་ས་བཅད་དང་བཅས་པའི་བཤད་ལུང་ཡང་བཀའ་དྲིན་ཐོབ། དེ་ནས་རིང་པོར་མ་ལོན་པར་ཀུན་གཟིགས་མཁྱེན་བརྩེའི་མཆོག་སྤྲུལ་རིན་པོ་ཆེ་ཕེབས་པ་ལ་ཞེ་ཆེན་གྲྭ་ཚང་ནས་ཆིབས་བསུ། དགོན་སྡེའི་འཁྲིས་སུ་ཕེབས་སྐབས་ཐོག་རོལ། བར་ཁྲོད་པདྨ་འོད་གླིང་ཀོང་སྤྲུལ་རིན་པོ་ཆེའི་གཟིམ་ཤག་ཏུ་སྤོས་སྣ་རྒྱ་གླིང་གིས་བསུས་ཏེ་གསོལ་ཇ་བཞེས་འབྲས་མཛད་ནས་རྗེ་བླ་མ་རིན་པོ་ཆེའི་གཟིམ་ཆུང་དང་ཉེ་བར་སྐྱབས་རྗེ་རབ་འབྱམས་རིན་པོ་ཆེའི་གཟིམ་ཤག་ཏུ་བཞུགས་སྟན་ཆག །སྨིན་གྲོལ་ལ་ཆེད་དུ་ཕེབས་པའི་དད་འདུས་ཐམས་ཅད་ལ་ཀུན་གཟིགས་མཁྱེན་བརྩེ་རིན་པོ་ཆེ་འཇམ་མགོན་ཆོས་ཀྱི་རྒྱལ་པོ་ཉི་ཟླ་ཟུང་གིས་སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གདམས་ངག་རིན་པོ་ཆེའི་མཛོད་ཀྱི་ཆེ་བ། ཆེད་དུ་བཀའ་བསྡུའི་དགོས་ཆེད། ཁྱབ་བདག་འཁོར་ལོའི་མགོན་པོ་མཚན་ལྡན་གྱི་བླ་མ་མཆོག་ཉིད་ལ་བརྒྱུད་པ་ཁུངས་བཙུན་ཚུལ། ཆོས་གསན་པའི་ཀུན་སློང་དང་ཀུན་སྤྱོད་སོགས་བསླབ་སྟོན་ཞིབ་མོར་གནང༌། གཟའ་སྐར་དུས་ཚེས་དམིགས་བསལ་མ་ངེས་ཀྱང་སྣ་སེལ་དུ་རཏ་གླིང་ཕུར་པའི་གསང་སྒྲུབ་ཀྱི་བསྐང་བཟློག །སྨིན་ལུགས་དངོས་གྲུབ་རོལ་མཚོ་དབྱངས་རོལ་རྒྱས་པ་ཉིན་གཉིས་མ། བསམ་ལྷུན་མཆོད་ཆོག །སྒྲོལ་ཆོག་སོགས་ཞིབ་རྒྱས་སུ་བཏང་བ་སྔོན་དུ་འགྲོ་བས་བཀའ་ཆོས་དབུ་འཛིན་མཛད་ནས་དཀར་ཆག་བཀྲ་ཤིས་གྲགས་པའི་རྒྱལ་མཚན་གྱི་ལྗགས་ལུང་དང༌། བློ་སྦྱོང་ཞེན་པ་བཞི་བྲལ་སུམ་ཁྲིད་ནས་བརྩམ་རྫོགས་ཆེན་སྡེ་གསུམ་བར་སྨིན་གྲོལ་ཡོངས་རྫོགས་ཐོབ་པའི་སྐལ་བཟང་བྱུང་བར་རང་ཡང་རྗེས་ནས་དེ་རིགས་ལ་ཐོས་བསམ་དང་འཆད་ཁུལ་བླང་བའི་སྐབས་གསེར་ཆོས་ཡིད་བཞིན་ནོར་བུ་འདི་ལྟ་བུ་སྤྱིར་བདག་གི་བླ་མ་ལ་མདོ་རྒྱུད་ནས་གསུངས་པའི་མཚན་ཉིད་ཚང་བར་ཚད་མས་གྲུབ་ཅིང༌། ཁྱད་པར་རྫོགས་པ་ཆེན་པོའི་ལྟ་དགོངས་སྒྲ་ཇི་བཞིན་དུ་ཉམས་འོག་ཏུ་ཆུད་པ་རྫོགས་པའི་སངས་རྒྱས་ཁྱབ་བདག་བླ་མ་རིན་པོ་ཆེ་ལས་དངོས་སུ་ནོད་པའི་སྐལ་བཟང་བྱུང་བ་འདི་འདྲ་མི་ལུས་ཐོབ་པའི་དོན་པོར་འདུག་སྙམ་དད་སྤྲོ་ལྷག་པར་ཡང་སྐྱེས་ཤིང༌། ད་ལྟ་དེ་རིགས་འཆད་ཁུལ་བྱེད་པའི་སྐབས་སུ་ཡང་བླ་མ་རིན་པོ་ཆེ་ཡིད་ཡུལ་དུ་བྱས་ནས་འཆད་ཉན་དོན་ལྡན་དུ་འགྱུར་བའི་གསོལ་བ་བཏབ་ཁུལ་བྱེད། ཤངས་པ་བཀའ་བརྒྱུད་ཀྱི་མགོན་པོ་སྙིང་ཞུགས། གནོད་སྦྱིན་ཀྵེ་ཏྲ་པཱ་ལའི་རྗེས་གནང་བཅས་འཇམ་མགོན་རྣམ་གཉིས་མཆོག་སྤྲུལ་ཉི་ཟླ་ལྟ་བུ་དང༌། དགོན་སྟོད་སྤྲུལ་སྐུ་སྒྲུབ་བླ་ཀར་སྒྲུབ་སོགས་བདག་ཅག་རྣམས་ལ་གསང་ཆོས་སུ་བསྩལ་ཞིང་ཤངས་པའི་བླ་མཆོད་ཀྱི་ཚོགས་འཁོར་སྐབས། གསང་བདག་གུ་ཎའི་དོ་ཧ་མགུར་དབྱངས་སུ་དགྱེས་ཉམས་ཀྱིས་གསུངས། མཁྱེན་བརྩེ་རིན་པོ་ཆེས་རྗེ་བླ་མར་ཕུལ་བའི་སྤྲེའུའི་ཐོད་པ་དངུལ་ཤན་ཞིག་ཡོད་པ་བདག་ལ་གནང༌། སྒྲུབ་བླ་ཀར་སྒྲུབ་ཀྱི་རང་གི་སྙིང་གར་རྩ་དབུ་མའི་ནང་ཡེ་ཤེས་མགོན་པོ་སྒོམ་ཚུལ་ཞུས་པས་རྗེ་བླ་མ་རིན་པོ་ཆེས་བརྡ་དོན་རྟགས་ཀྱི་རྩ་དབུ་མའི་གོ་དོན་རྒྱུད་ཀྱི་ལུང་མང་པོ་བཅས་བཞད་མོ་གནང་བཞིན་རྒྱས་པར་གསུངས། བཀའ་ཆོས་གྲུབ་ནས་རང་གནས་སུ་ཕྱིན་སྐབས། གཅེན་བཤད་སྒྲུབ་ཀྱིས་བཤད་པ་བྱས་ན་དེ་རིང་རིན་པོ་ཆེས་གསུངས་པ་ལྟ་བུ་ཞིག་དགོས། ཁྱེད་ཀྱང་དེ་འདྲ་བཤད་ཐུབ་པ་ཞིག་འོང་བའི་རེ་བ་ཡོད་ཟེར། དེ་དག་གི་བར་མཚམས་སུ་ཞེ་ཆེན་ཀོང་སྤྲུལ་རིན་པོ་ཆེས་ཁོང་གིས་སྔར་སྙན་ངག་ཞིག་ཞུས་པ་འཕྲོ་ཅན་དུ་གྱུར་པས་ད་རེས་ལེའུ་བར་པའི་དཔེ་ཁྲིད་ཅིག་ཕྲན་རྩར་གསན་དགོས་གསུངས་པ། གཅེན་བཤད་སྒྲུབ་ནས་ཁོ་རང་སྙན་ངག་གི་གོ་དོན་དཀའ་གནད་གང་ཡང་ཤེས་མ་རེད་པས་ཀོང་སྤྲུལ་རིན་པོ་ཆེ་ལ་སྙན་ངག་ཕུལ་འོས་མ་མཆིས་པས་ཇི་ལྟར་བགྱིད་ཅེས་རྒྱལ་ཚབ་རིན་པོ་ཆེ་ལ་དགོངས་ལན་ཞུས་པས་བཀའ་བཞིན་བཤད་ཁྲིད་ཕུལ་ན་ལེགས་གསུངས་པས་སྙན་ངག་ལེའུ་བར་པ་ཞིག་གང་ཤེས་ཞུས། སྤྱིར་གཏོར་མའི་ཁྱད་པར། ཆོ་ག་གཏང་ཚུལ་སོགས་ཐམས་ཅད་ལ་དྲི་རྟོག་ཞིབ་རྩད་མང་པོ་བྱེད་དགོས་ངེས་ཤིག་རང་བཞིན་གྱིས་གཤིས་སུ་ཡོད་པས་དེ་སྐབས་ཀོང་སྤྲུལ་རིན་པོ་ཆེ་དང༌། རྗེ་བླ་མ་རིན་པོ་ཆེའི་ལས་རྡོར་སྒྲུབ་བརྩོན་འཇམ་དབྱངས་བློ་གསལ་གཉིས་ལས་གཏོར་བཟོ། ཆོ་ག་ཕྱག་ལེན་སོགས་དངོས་དང་བརྒྱུད་ལས་བཀའ་དྲིན་བསླབ་སྟོན་ཡང་ཡང་ཞུས། རྒྱལ་ཕུར་འགྲུབ་སྦྱོར་ཞིག་གི་ཉིན་ཞེ་ཆེན་དུ་བསླབ་གྲྭ་ཞིག་འཛུགས་རྒྱུ་ཡིན་པས་དེའི་རྟེན་འབྲེལ་དབུ་འཛིན་ཡིན་གསུངས་ཏེ་འཇམ་མགོན་མཁྱེན་བརྩེ་ཆོས་ཀྱི་བློ་གྲོས་རིན་པོ་ཆེས་གང་བློ་མའི་འགྲེལ་པ་མཁྱེན་བརྩེ་རིན་པོ་ཆེས་མཛད་པའི་སྟེང་ནས་ཉིན་ཁ་ཤས་རྒྱས་བཤད་བསྩལ་བ་ཡང༌། འཇམ་མགོན་མཆོག་སྤྲུལ་རིན་པོ་ཆེ་པདྨ་དྲི་མེད་ལེགས་པའི་བློ་གྲོས། དགོན་སྟོད་མཆོག་སྤྲུལ། སྐུ་ཚ་མཁན་ཆེན་བློ་གྲོས་རབ་གསལ། མཁན་པོ་འཕགས་རྒང་དབུས་གདམས་མཛོད་ཞུ་མཁན་ཐམས་ཅད་ནས་གསན་པས། ཕྱིས་མདོ་སྔགས་རིགས་གནས་ཉམས་ལེན་ཅན་ལ་འགྲན་བྲལ་གྱི་མཁས་བཙུན་བཟང་གསུམ་ལྡན་པ་ཤ་སྟག་ཏུ་གྱུར། འབའ་གླིང་དཀར་དབུ་མཛད་ཅིག་གིས་གསོལ་བ་བཏབ་པའི་བཀའ་དྲིན་གྱིས་གཏེར་ཆེན་ཆོས་ཀྱི་རྒྱལ་པོ་འགྱུར་མེད་རྡོ་རྗེའི་བཀའ་འབུམ་ཡོངས་རྫོགས་ཀྱི་ལུང་དང༌། འཇམ་མགོན་བསྟན་གཉིས་གླིང་པའི་ཟབ་གཏེར་རྩ་གསུམ་དགོངས་འདུས་ཀྱི་དོན་དབང་ཡང་ཀོང་སྤྲུལ་རིན་པོ་ཆེ་ལས་ཐོབ། ཚ་ཚ་དགོན་གྱི་སྒྲུབ་བླ་བླ་མ་ཀར་སྒྲུབ་ནས་ཞུས་པར་བརྟེན་འཇམ་པའི་རྡོ་རྗེ་ཆོས་ཀྱི་བློ་གྲོས་རིན་པོ་ཆེ་ལས་ཉེ་སྲས་བརྒྱད་ཀྱི་རྗེས་གནང་དང༌། དད་ལྡན་གཞན་ཞིག་གིས་གསོལ་བ་བཏབ་པ་ལས་སྙིང་ཐིག་གི་དཔལ་ཆེན་འདུས་པ་དང༌། ཕུར་པ་བདུད་དཔུང་ཟིལ་གནོན་གྱི་དབང༌། ཐོག་མའི་ཆོས་འབྲེལ་དུ་ཐོབ། རྗེ་བླ་མ་རྒྱལ་ཚབ་རིན་པོ་ཆེ་སྐུ་ཅུང་བསྟེམས་པས་དེ་བར་རྩེ་ལེ་སྣ་ཚོགས་རང་གྲོལ་གྱི་བཀའ་འབུམ་པོད་ལྔ། ཕྱག་ཆེན་རྒྱ་གཞུང་པོད་གསུམ། དགོངས་པ་ཟང་ཐལ་ཐོར་བུ། རྡོ་རྗེ་གླིང་པའི་ཧཱུྃ་སྐོར་སྙིང་ཐིག་པོད་གཅིག་དང༌། རིག་འཛིན་ཐུགས་ཏིག་གི་གཞུང་པོད་ཐོར་བུ་བཅས་གསན་པའང་ཐོབ་པའི་སྐལ་བཟང་བྱུང༌། རྗེ་འཇམ་མགོན་མཁྱེན་སྤྲུལ་རིན་པོ་ཆེས་རང་ལ་ཐུན་མོང་མ་ཡིན་པའི་ཐུགས་བརྩེས་བཀའ་ཆོས་ཀྱི་སྐབས་རང་འདུག་གནས་ཐག་རིང་བར་ཡོད་པས་ཆར་ཞོད་ཆེ་སྐབས་རྗེ་ཉིད་དང་ལྷན་དུ་གསོལ་ཆས་གནང་བ་དང༌། མི་ཕམ་རིན་པོ་ཆེའི་བཀའ་འབུམ་གྱི་ལུང་ཆོས་འབྲེལ་དུ་གསན་པ་དང༌། རྒྱུད་བཞིའི་དཀའ་མཆན་སོགས་ཁ་ཤས་ཕུལ། ཁྲིད་ནོས་སྐབས་ཕྱག་དཔེ་ལྷན་དུ་མཇལ་ཆོག་པ་སོགས་བཀའ་དྲིན་ཆེན་པོའི་ཉིན་བྱེད་ཀྱི་སྐྱ་རེངས་དེ་ནས་ཤར་བ་ཡིན། སྤྱིར་དེ་སྐབས་བཀའ་ཆོས་གསན་མཛད་མཁན་ཐམས་ཅད་མཁས་བཙུན་ཡོན་ཏན་ཅན་ཁོ་ན་ཡིན་པས་རྗེ་བླ་མ་རྡོ་རྗེ་འཆང་གི་དབང་སྒྲུབ་ཀྱི་སྐབས་སོགས་འཇམ་མགོན་མཆོག་སྤྲུལ་རྣམ་གཉིས་ནས་ཆོས་འཆད་སྤེལ་མཛད་པ་དང༌། སློབ་མ་གཞན་གྱིས་ཕྱག་འབུམ་བསག་སྦྱང་དང༌། ཕྱག་རྫོགས་ཉམས་ལེན་མཉམ་བཞག་གི་བཞུགས་ཤིང༌། མཆོག་སྤྲུལ་རྣམ་གཉིས་སོགས་ནས་གསུང་རྩོམ་ཕན་ཚུན་ཕུལ་མཛད་པ་དང༌། འཆད་རྩོད་རྩོམ་པ་སོགས་ལེགས་མཛད་གནང་བའི་སྐབས་ཤིག །རྗེ་འཁོར་ལོའི་མགོན་པོས། འཇམ་མགོན་རྣམ་པའི་མཛད་པ་འདི་དག་ལ་བལྟས་ན་མ་འོངས་པར་དཔལ་ན་ལེནྡྲ་ལྟ་བུའི་འཆད་རྩོད་རྩོམ་པ་འོང་བར་རྟེན་འབྲེལ་འདུག་གསུངས། བར་སྐབས་ཅིག་ཕྲན་རྗེ་བླ་མ་ཆབ་བསིལ་ཕེབས་ལམ་དུ་མཇལ་བས་ཕྱག་གིས་ཕྲན་གྱི་ལག་པ་ནས་བཟུང་སྟེ་ཞལ་འཛུམ་པ་དང་བཅས་སྐུ་རྩེད་ལྟ་བུས། མེ་ཏོག་ཁ་མ་བྱེ་སྦྱོར་ལྟོས། གསུངས་ནས་ཕྱག་གིས་བྱུག་བྱུག་གནང་བ་དེ་སྐབས་བྱིས་པ་ཡིན་ཀྱང་རྗེ་བླ་མ་ལ་ཡིད་ཆེས་ཀྱི་དད་མོས་ལེགས་པོ་ཡོད་པས་ཕྲན་ད་ལྟ་ནི་དེ་འདྲའི་བྱ་སྤྱོད་གང་ཡང་མེད་པས། ཅི་གསུངས་པ་ཡིན་ནམ་སྙམ་འཁུ་འཁྲིག་དང་བག་ཚ་བ་བྱུང་བ་ཕྱིས་ལས་ངན་ཨ་མྱེ་རྒད་པོར་འགྱུར་བ་ཡེ་ཤེས་ཀྱིས་གཟིགས་པ་ཡིན་ནམ་སྙམ། སྤྱིར་རྗེ་བླ་མ་རིན་པོ་ཆེས་ཟབ་དབང་ཞིག་གསུངས་པའི་སྐབས་ཞལ་རས་གཟི་བརྗིད་ཆེ་ཞིང༌། སྤྱན་ལྟ་སྟངས་དང་བཅས་ངོ་སྤྲོད་ཀྱི་སྐབས་སྡིགས་མཛུབ་བདག་ལ་གཏད་མཛད་པ་བྱུང་སྐབས། རྣམ་རྟོག་ལ་རང་མོས་གུས་དམན་པས་བླ་མ་མི་རུ་མཐོང་བ་མ་གཏོགས། ཨོ་རྒྱན་སངས་རྒྱས་གཉིས་པས་རྗེ་འབངས་ཉེར་ལྔ་ལ་དབང་གསུངས་པ་ལ་སློབ་དཔོན་གྱི་ལྟ་དགོངས་ལ་མཐོ་དམན་མི་འདུག་སྙམ་པའི་ཡིད་ཆེས་ཡང་ཡང་སྐྱེས། གསོལ་འདེབས་ཀྱང་བགྱིས། གཅེན་བཤད་སྒྲུབ་ནས་མི་ཕམ་འཇམ་པའི་དབྱངས་ཀྱི་རྣམ་ཐར་ཡང་ཡང་བཤད་པ་དང༌། མཉན་པ་རིན་པོ་ཆེ་ཡང་རང་གི་ཡོངས་འཛིན་རྣམས་ལ་དད་མོས་ཀྱིས་ཆེ་བའི་ཡོན་ཏན་ཁོ་ན་གསུངས་པ་ཐོས་པའི་རྐྱེན་གྱིས་དགེ་བའི་བཤེས་གཉེན་ཐམས་ཅད་ལ་དད་མོས་དང་ཅི་མཛད་ལེགས་མཐོང་དགའ་རབ་ཤེས་པ་འདྲ། དེ་སྐོར་ཞིག་རྗེ་བླ་མ་རིན་པོ་ཆེའི་ཞལ་གདམས་སྐོར་ཞིག་མཇལ་བས། ཐམས་ཅད་མཁྱེན་གཟིགས་མི་ཕམ་རིན་པོ་ཆེ་ལ། རྗེ་བླ་མ་རིན་པོ་ཆེས་སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་མདོ་སྔགས་ཟབ་རྒྱས་ཆོས་ཀྱི་གནད་དོན་ཐུགས་ལ་མཆིས་པ་རྣམས་ཚིག་བཅད་དུ་མཛད་པ་ཕུལ་ཞིང༌། མི་ཕམ་རིན་པོ་ཆེས་གསུང་ལན་ཚིགས་བཅད་གཅིག་སླར་གསུངས་པ་མཇལ་བའི་རྐྱེན་ལྟ་བུའི་རྟོགས་འབུལ་ཡིན་ཟེར་བའི་ཚིགས་བཅད་བཅུ་ཙམ་ཞིག་བྲིས་ཏེ་གཟིགས་ཕུལ་བས་དགྱེས་བཞེས་བྱུང་ཀྱང༌། ཕྱིས་རང་གིས་ཞིབ་ཏུ་དཔྱད་དུས་རྟོགས་པ་ལྟ་ཅི་སེམས་དོན་ཉམས་མྱོང་གི་ཚིག་ཀྱང་རེད་མི་འདུག །སྤྱིར་རང་ཉིད་ཆེན་པོའི་རིགས་སུ་སྐྱེས་ཐོག་སྤྲུལ་སྐུའི་མིང་ཡོད་པ་དང་འདྲེན་མཆོག་བླ་མ་རྣམས་ཀྱིས་བྱམས་བརྩེ་ཁོ་ན་ལས་མཚང་འདོན་བཀའ་བཀྱོན་སོགས་གཏན་ནས་གསུང་མ་མྱོང་བས་རང་མཐོང་གིས་ཕུལ་ཁུལ་འདུག་པས་བླ་མ་རིན་པོ་ཆེ་ཐུགས་གཏིང་ནས་ཁྲེལ་མེད་དམ་སྙམ་ནས་རྗེས་སོར་འཇིགས་སྣང་གི་སྐྱི་བུང་བྱེད་ཀྱི་འདུག །ཚིགས་བཅད་འདིར་འགོད་པར་འོས་ཀྱང་དཔེ་བརླགས་ནས་མེད་པས་ནོངས། འཇམ་མགོན་བླ་མ་རིན་པོ་ཆེས་རྗེ་བླ་མར་བྱད་འགྲོལ་གསེར་ལྡེའི་བཅིངས་གྲོལ་ཕུལ་སོང་བས་རང་ཡང་བཀའ་དྲིན་ཐོབ། མི་ཕམ་རིན་པོ་ཆེའི་འཇམ་དཔལ་དམར་པོ་ལོངས་སྤྱོད་ཚེ་འཕེལ། སངས་གླིང་བདུད་འདུལ་གཉིས་འདུས་དབང་འཇམ་མགོན་མི་ཕམ་གསུང་གི་སྟེང་ནས་འཇམ་མགོན་དྷརྨ་མ་ཏིའི་མདུན་ནས་རྗེ་བླ་མས་གསན་པ་ཐོབ་པའི་སྐལ་བཟང་བྱུང༌། དེ་སྐོར་ཞིག་ལ་རྗེ་བླ་མ་ཉིད་ཀྱིས་མཛད་པའི་གཏམ་ཚོགས་སྐོར་པར་དུ་བརྐོས་པ་ཞུས་དག་དང་དཔེ་ལ་ལྟ་རྟོགས་གྱིས་ཞེས་གནང་བྱུང་བ་ཞིབ་མཇལ་བྱས་པས་དབེན་པ་ལ་བསྐུལ་བའི་གཏམ་ངེས་འབྱུང་གི་རྒྱན་ཞེས་བྱ་བ་དེ་མཇལ་བ་དང་སྣང་བ་འགྱུར་ཏེ། ད་འཇིག་རྟེན་ཚེ་འདིའི་བྱ་བ་བློས་བཏང་སྟེ་དབེན་གནས་ཤིག་ཏུ་རྗེ་བླ་མ་རིན་པོ་ཆེ་བཞུགས་པ་བཞིན་བསྡད་ནས་རྫོགས་པ་ཆེན་པོའི་རྟོགས་པ་ཀློང་དུ་གྱུར་པ་ཞིག་བྱེད་དགོས་སྙམ་པ་བཟློག་ཏུ་མེད་པའི་རྣམ་རྟོག་ཅིག་སྐྱེས། དད་མོས་ཀྱིས་ཡང་ཡང་མཇལ་བས་རི་ཡི་ངོས་རྩྭ་མང་པོ་སྐྱ་ཤུར་རེ་སྐྱེས་པའི་དབེན་པ་ཞིག་ཏུ་འདུག་པ་ཡིད་ངོར་ཡང་ཡང་གསལ་བ་སྔོན་གྱི་བག་ཆགས་འདྲ་ཡིན་སྲིད་སྙམ། མགུར་ཐར་ཐོར་འབྲེལ་ཡོད་མེད་མང་པོ་ཡང་བྲིས། མི་ཕམ་རིན་པོ་ཆེའི་བཀའ་འབུམ་ཐོར་བུའི་ལུང་ཡང་ཕུལ། འཇམ་མགོན་མཁྱེན་བརྩེ་རིན་པོ་ཆེ་གླིང་རྗེ་གེ་སར་སྐུ་འཁྲུངས་སའི་གནས་སྐྱིད་སོས་ཡག་གི་སུམ་མདོར་གླིང་དཀར་ལྷ་སྲས་རྒྱལ་ཁྲིར་མངའ་གསོལ་ལ་ཕེབས་སྐྱེལ་ཞུས་པ་རྗེ་ཉིད་ཀྱི་ཕྱག་བྲིས་ཤེར་ཕྱིན་སྡུད་པའི་བརྒྱུད་རིམ་ཞིག་འདུག་པ་ཕྲན་ལ་གནང་བྱུང༌། མཁྱེན་བརྩེ་རིན་པོ་ཆེར་འཇམ་དཔལ་བཤེས་གཉེན་གྱི་ཉེ་བརྒྱུད་དང་རིང་བརྒྱུད་ཀྱི་བརྒྱུད་ཡིག་ཅིག་གནང་བའི་བར་སེང་དུ་གཟའ་སྐར་སྦྱོར་བྱེད་དུས་ཚེས་ཤིས་པ་ཞིག་གི་ཉི་ཤར་ལ། འོག་མིན་བླ་མའི་གཟིམ་སྤྱིལ་བདེ་མཆོག་བཀྲ་ཤིས་དགེ་འཕེལ་དུ་ཤོག་གསུངས་པ་ལྟར་ཕྱིན་པས། གཟིམ་སྒོ་ནས་ཀོང་སྤྲུལ་རིན་པོ་ཆེའི་མཛོད་དར་དང་སྤོས་སྣས་བསུས། ནང་དུ་སོན་པ་དང་བཞུགས་ཁྲི་འབོལ་བཞི་བརྩེགས་སྟེང་སྟན་དཀར་རྡོ་རྗེ་གཡུང་དྲུང་རིས་ཅན་བཞག །ཉིད་མཛད་སྤྲུལ་སྐུ་ཁྲིར་བཀོད་ཀྱི་ཆོ་ག་བཞིན་སྦྱང་ཁྲུས་སྔོན་དུ་འགྲོ་བས་རང་ལུགས་སྨིན་གླིང་གཏེར་ཆེན་ཟབ་ཆོས་འཆི་མེད་ཡང་སྙིང་གི་སྒོ་ནས་བརྟན་བཞུགས་མངའ་གསོལ་ཞིབ་རྒྱས་མཛད་མཐར། འབུལ་ཡིག་རྗེ་བླ་མ་རིན་པོ་ཆེའི་ཞལ་ནས་གསུང་སྐབས་འཇམ་མགོན་མཁྱེན་བརྩེ་རིན་པོ་ཆེའི་སྤྲུལ་སྐུ་ཡིན་པ། སྔར་ནས་ཕ་རྒན་གྱིས་རྗེ་ཉིད་ལ་ཕུལ་བ་ཡིན་ལུགས་དང༌། འགྱུར་མེད་ཐེག་མཆོག་བསྟན་པའི་རྒྱལ་མཚན་གྱི་མིང་དང༌། ཞབས་བརྟན་ཚིགས་བཅད། སྐུ་རྟེན་དུ་འཇམ་མགོན་མི་ཕམ་རིན་པོ་ཆེས་རྫོགས་ཆེན་ནགས་ཆུང་རི་ཁྲོད་ནས། མཁས་འཇུག་གི་བཤད་ཁྲིད་གསན་སྐབས་བསྩལ་བའི་ཐུབ་དབང་རྒྱ་གར་ཤར་ལི་བྱིན་ནོམ་ལྡན་པ། གསུང་རྟེན་ཡིད་བཞིན་རིན་པོ་ཆེའི་མཛོད་ཀྱི་རྩ་བ་མི་ཕམ་རིན་པོ་ཆེའི་ཕྱག་བྲིས་ཕྱག་མཆན་ཅན། ཐུགས་རྟེན་དུ་མི་ཕམ་རིན་པོ་ཆེས་རྒྱུན་བཞེས་རྒྱ་དྲིལ་བྱིན་ལྡན། ཡོན་ཏན་གྱི་རྟེན་དུ་མི་ཕམ་རིན་པོ་ཆེའི་སྐུའི་ཉེར་སྤྱད་དངུལ་གྱི་ནས་བཟེད་ཤུབ་ལྡན། ཕྲིན་ལས་ཀྱི་རྟེན་མི་ཕམ་རིན་པོ་ཆེའི་ཐོད་པའི་ཕྱག་ཌཱར་རིན་པོ་ཆེ་དང་སྟོང་སྐུད་ཀྱི་འཕན་ཚར་ཅན། དབང་མདོག་ལྕགས་གསེར་གྱི་ཐམ་ཀ་གྲུ་བཞི། རྟ་ནོར་སོགས་དངོས་རྫས་རྒྱ་ཆེར་བསྩལ། དོན་སྙིང་སྔ་འགྱུར་བཀའ་གཏེར་གྱི་མངའ་བདག་སོ་ཟུར་གནུབས་གསུམ། མངའ་པཎ་སྐུ་མཆེད། ཀུན་མཁྱེན་ཡབ་སྲས། སྨིན་གླིང་མཆེད་ཞལ། ཐུབ་བསྟན་ཡོངས་རྫོགས་ཀྱི་མངའ་བདག་འཇམ་མགོན་ཆོས་ཀྱི་རྒྱལ་པོ་གཉིས། ཐེག་མཆོག་ཤིང་རྟ་མི་ཕམ་རིན་པོ་ཆེ་རྣམས་ཀྱི་ཆོས་རྒྱུན་འཛིན་པ་ཞེ་ཆེན་བསྟན་གཉིས་དར་རྒྱས་གླིང་གི་བསྟན་པའི་བདག་པོར་མངའ་གསོལ་བ་ཡིན་པས་དམ་པའི་ངང་ཚུལ་བཅུ་གཉིས་ཀྱིས་བཤད་སྒྲུབ་ལས་གསུམ་གྱིས་བསྟན་འགྲོའི་དོན་མཛད་པར་གདམས་པ་བཞིན་བྱུང་ན་རྗེ་ཉིད་སྐུ་ཚེ་གཅིག་གི་མཛད་པ་གྲུབ་པ་ཡིན་པས་ཐུགས་དགོངས་རྫོགས་ཚུལ། བླ་མ་དཀོན་མཆོག་རྩ་གསུམ་སྲུང་མས་ཕྲིན་ལས་སྒྲུབ་དགོས་ཚུལ། དེ་ལ་དཀར་ཕྱོགས་ལྷ་མི་ཀུན་གྱིས་ཤིས་པའི་རྒྱལ་རྔ་བརྡུང་བཞིན་པས་ཕྱོགས་དུས་ཀུན་ཏུ་དགེ་བར་བྱས་ཚུལ་རྣམས་ཚིགས་བཅད་དུ་བསྡེབས་ནས་འདུག །དེ་སྐབས་ཁྲི་དེ་ལ་བསྡད་བཞིན་པའི་རྣམ་རྟོག་ལ། ཕྲན་མཁྱེན་བརྩེ་རིན་པོ་ཆེའི་སྤྲུལ་སྐུར་མངའ་གསོལ་མཛད་འདུག་པས་སྐྱེ་བ་དྲན་དགོས་རེད་བསམ་པ་དྲན་པས། བྲག་རི་ཕུག་པ་ཅན་ཞིག་གི་མདུན་དུ་ལྗོན་ཤིང་ལྕུག་ཕྲན་མང་པོ་ཡལ་འདབ་འབྲེལ་པའི་ཁོང་གསེང་ནས་ཉི་ཟླ་ནམ་མཁའ་མཐོང་བ་ཞིག་ཏུ་འདུག་པ་ཡིད་ངོར་གསལ་པོར་ཤར་བས་སུ་ལ་ཡང་མ་སྨྲས་ཀྱང༌། ཚེ་སྨད་དུ་བལ་ཡུལ་ཡང་ལེ་ཤོད་མཇལ་དུས་དེ་ཡིན་འདུག །རྒྱུ་མཚན་གང་ཡིན་མ་ཤེས། གཅེན་བཤད་སྒྲུབ་ལ་ད་རེས་ཁྱིམ་དུ་སོང་ན་རྗེས་ནས་འདིར་ཕེབས་ནས་ཕྲན་གྱི་མཚམས་ཁང་འདིར་བཞུགས་དགོས་ཞེས་གསུངས། ཕུར་པའི་སྐུ་མཚམས་ཤིག་བཞུགས་ན་ལེགས་ཞེས་ཆོས་གྲོགས་གཞན་ཞིག་ལ་གནང་སྐབས་དང་འབྲེལ་བས་སླར་ཡང་དབང་དང་བསྙེན་ཡིག་གི་སྟེང་ནས་ཞལ་ཁྲིད་བཅས་བཀའ་དྲིན་བསྐྱངས། གཅེན་བཤད་སྒྲུབ་ནས་སེམས་ཁྲིད་ཅིག་ཞུ་བར་བཏང་བྱུང་བས། ཁྲིད་ཟབ་རྒྱས་ཤིག་གནང་བ་ཕྱིས་མཛོད་བདུན་སོགས་རྫོགས་ཆེན་མན་ངག་གང་ནས་གསུངས་ཀྱང་རྗེ་གདོད་མའི་མགོན་པོའི་གསུང་དེས་ཀུན་ལ་ཁྱབ་པ་ལྟ་བུ་ལྷང་ངེར་དྲན་པར་འདུག །སེམས་གསལ་སྟོང་ཞིག་འདུག་ཞུས་པས། དེའི་སྟེང་དུ་ཀློད་ལ་ཞོག་གསུངས། མཁྱེན་བརྩེ་རིན་པོ་ཆེ་ཡར་ཕེབས་ནས་ཉི་མ་གཅིག་ལ་ཞལ་ལག་ལྷན་དུ་གནང་ནས་རིན་པོ་ཆེ་ཁོང་གིས་ངོར་དཔོན་སློབ་བློ་གཏེར་དབང་པོ་ལ་ཞུས་པ་དབོན་སྟོད་མཁན་མཁྱེན་རབ་དྲུང་ཡིག་ཏུ་ཡོད་པ་ལ་ཕྲན་མཁྱེན་བརྩེའི་དབང་པོའི་སྤྲུལ་སྐུ་ཡིན་པའི་ཐུགས་ཤེས་འདྲོང་ཚུལ་བཀའ་གནང་ཚུལ་སོགས་ལོ་རྒྱུས་ཞིབ་པར་གསུངས་ནས། ད་རེས་སྐྱབས་རྗེ་རིན་པོ་ཆེས་བཀའ་ཡིས་དྲིལ་བསྒྲགས་མཛད་པ་བཞིན་ཉིད་ནས་ཀྱང་ཁྱེད་སྐུ་མཆེད་ཕྱིན་ཆད་རྫོང་སར་དུ་ཕེབས་ན་མཁྱེན་བརྩེའི་བླ་བྲང་རང་དུ་བཞུགས་ཆོག །ངོས་ཉིད་ནས་ཀྱང་རྙིང་མ་རྒྱུད་འབུམ་གྱི་ལུང་དང་སྒྲུབ་ཐབས་ཀུན་བཏུས་ཀྱི་དབང་ལུང་འབུལ་བའི་དགོངས་པ་ཡོད་ཅེས་སྐུ་གསུང་ཐུགས་རྟེན་རིན་ཆེན་གཉིས་པའི་མཎྜལ་དང༌། རྒྱ་དངུལ་རྡིལ་ཚད་བཅས་གནང༌། རྗེ་བླ་མ་རྒྱལ་ཚབ་རིན་པོ་ཆེའི་ཕྱག་བྲིས་གཉུག་སེམས་ཀྱི་ཕྱག་དཔེ་འབྲལ་སྤང་མཛད་པ་གཡར་བ་སོགས་བཀའ་དྲིན་ཆེན་པོས་བསྐྱངས། སྔར་རྒྱལ་ཚབ་རིན་པོ་ཆེའི་གནང་སྐྱེས་རྟ་ནོར་སོགས་ཡར་ཕུལ། སྤྲུལ་སྐུ་ཁོ་རང་གིས་ཚུལ་ཁྲིམས་གཙང་ཞིང་བསྟན་ལ་བྱ་བ་བྱེད་ནུས་པ་ཞིག་བྱུང་ན་བདག་པོ་རྗེ་ཉིད་ལས་མེད་ཅིང་བཀའ་གང་གསུང་བསྒྲུབ་པ་ཡིན་ཞེས་གཅེན་བཤད་སྒྲུབ་ནས་ཞུས་སོང༌། དེ་ནས་དཔལ་སྤུངས་སུ་སོང༌། སྐྱབས་རྗེ་བྱམས་མགོན་རིན་པོ་ཆེ་སྐུ་གཟུགས་མ་བདེ་བའི་རྐྱེན་གྱིས་མཉན་པ་རིན་པོ་ཆེ་རེ་ཞིག་བཞུགས། ཕྲན་སྤུན་ལ་རྡོར་དྲིལ་གསེར་རྩེ་མ་སོགས་གནང་སྦྱིན་དང་བཅས་ཏེ་འདམ་དཀར་དུལ་མོ་ཆོས་རྗེའི་མཆོག་སྤྲུལ་དང་ལྷན་དུ་རང་ཡུལ་དུ་འོང༌། འདི་སྐོར་ཞིག་ཏུ་རང་ལ་ལྷག་བསམ་དཀར་ཞིང་དྲིན་ཆེ་བའི་དགེ་རྒན་དམ་ཆོས་ཞེས་པ་ཞིག་ཡོད་པ་ལ་སྙན་བརྒྱུད་ཕུར་པའི་དབང་ཁྲིད་ཅིག་འདོན་དགོས་ཟེར་བ་ལ་རྒྱལ་ཚབ་བཀའ་དྲིན་ཅན་ལས་དབང་ནི་ཐོབ་པ་ཡིན་ཅིང༌། དབང་གི་ཕྱག་ལེན་སོགས་བསླབ་མཁན་སུ་ཡང་མེད། སྙན་བརྒྱུད་ཕུར་པ་རྒྱུན་ཁྱེར་དང༌། དབང་དཔེ་ལས་མེད་ཅིང༌། ཚོགས་གསོག་སོགས་སྔོན་རྗེས་ཡང་དག་ཟབ་ཏིག་ལས་ཁ་བསྐང་དགོས་པ་ཞེས་པ་ལྟར་བྱས་པས། ད་ལྟ་དཔྱད་དུས་ཆད་ལྷག་ཆེར་མ་སོང་བ་ལྟ་བུ་འདུག །ས་བཅད་དུ་གསལ་བ་ལྟར་ཕུར་བཞིའི་བཤད་པ་གང་དྲན་དྲན་ཞིག་ཧམ་པས་བྱས། ཟུར་མང་དྲུང་རིན་པོ་ཆེ་ཆོས་ཀྱི་ཉིན་བྱེད་ཀྱང་དེར་ཕེབས་ནས་གཏེར་ཆེན་རྡོ་རྗེ་གླིང་པའི་ཆོས་སྐོར་མཁྱེན་བརྩེ་རིན་པོ་ཆེའི་ཉེ་བརྒྱུད་རྣམས་བླ་མ་རིན་པོ་ཆེ་དམ་ཆོས་འོད་ཟེར་ལས་གསན་ཅིང༌། གསང་བདག་ཏཱ་ར་ནཱ་ཐའི་བཀའ་འབུམ་འཇམ་མགོན་ཀོང་སྤྲུལ་རིན་པོ་ཆེའི་ལུང་བརྒྱུད་གླིང་དཀར་རྗེ་བཙུན་མ་འཇམ་དབྱངས་ཚུལ་ཁྲིམས་བཟང་མོ་ལས་གསན་ཏེ་བཞུགས་པའི་དྲུང་དུ་ཕྱིན་ཏེ་ཚེ་འགུགས་ཤིག་ཞུས་པ་ཉིད་ཀྱིས་མཛད་པའི་གེ་སར་ཚེ་འགུགས་ཅིག་ཆོས་འབྲེལ་དུ་ཐོབ། ཡར་ལམ་བླ་མ་རིན་པོ་ཆེ་དམ་ཆོས་ཀྱང་ཞལ་མཇལ་ཞུས་ནས་རྗེ་འདིས་ཕྲན་ལ་མཁྱེན་ཀོང་གི་ཟབ་གཏེར་སྐོར་ལས་བསྙེན་སྒྲུབ་མཛད་ན་བསྟན་འགྲོའི་དོན་ཆེན་འོང་ཞེས་གཅེན་བཤད་སྒྲུབ་ལ་ནན་ཏན་གསུངས། རང་གནས་སུ་སོང༌། དེ་ནས་མི་རིང་བར་རྡོ་རྗེ་ཕུར་པ་ཡང་གསང་སྤུ་གྲིའི་མཚམས་ལ་བསྡད། སྔར་རྗེ་བླ་མའི་ཞལ་ཁྲིད་དང་བསྙེན་ཡིག །ཕུར་པའི་རྣམ་བཤད། མི་ཕམ་རིན་པོ་ཆེའི་རྩ་གསུམ་བསྙེན་ཡིག་རྣམས་གོ་བསྡུར་བྱས་ཤིང༌། ཐུན་གྱི་སྐབས་དམིགས་པ་གསལ་ཅི་ཐུབ་བྱས། ཐུན་མཚམས་སུ་གཅེན་བཤད་སྒྲུབ་ནས་མཆན་འགྲེལ་འདི་རྣམས་མཁན་སློབ་གཉིས་ཀ་ལ་འཆད་ཉན་སྟབས་བདེ་ཡང་གོ་བ་གཏིང་ཕྱིན་པ་སྐྱེ་མི་འདུག །དཔལ་སྤྲུལ་རིན་པོ་ཆེའི་ཕྱག་བཞེས་བཞིན་རྩ་བའི་གཏིང་ནས་ཚིག་དོན་གཉིས་ཀ་བྱང་ཆུབ་པར་ཤེས་དགོས་པས་བྱམས་ཆོས་སྡེ་ལྔ་རྩ་བའི་སྟེང་སྐྱོར་སྦྱང་གྱིས། ལྷག་པར་དཔལ་སྤྲུལ་རིན་པོ་ཆེའི་ཤེར་ཕྱིན་སྤྱི་དོན་དང་འབྲུ་འགྲེལ་རྣམས་བལྟ་རྟོགས་གྱིས་ཟེར། དཔལ་སྤྲུལ་རིན་པོ་ཆེ་དང་དགེ་མང་དབོན་པོའི་དངོས་སློབ་རྫ་རྒྱལ་དགོན་གྱི་བླ་མ་སྤྲེལ་ལོ་ཞེས་སྐུ་ཚེ་རིལ་བོར་དབེན་པར་བཞུགས་པ་ཞིག་ཡོད་པ་དེའི་ཕྱག་དཔེ་ཤེར་ཕྱིན་གྱི་རྩ་བ་མཆན་ཅན་དང༌། སྤྱི་དོན་འབྲུ་འགྲེལ་སོགས་ལྟ་ཁུལ་བྱས། དེའི་དཔྱིད་སོས་སྐོར་བྱང་ཕྱོགས་ལྕང་མ་རི་ཁྲོད་ནས་མཁན་ཆེན་རྡོ་རྗེ་འཛིན་པ་ཐུབ་བསྟན་ཆོས་འཕེལ་སྤྱན་དྲངས། ཆིབས་མི་བཞེས་པ་ཞབས་ཐང་གིས་སྐུལ་ངལ་ཁྱད་དུ་བསད་དེ་དགྱེས་བཞིན་ཕེབས་མཇལ་བྱུང་བས་ཤེར་ཕྱིན་མངོན་རྟོགས་རྒྱན་རྩ་བའི་སྟེང་རྒྱུགས་འབུལ་བྱས། བསླབ་སྦྱང་བརྩོན་པ་ལེགས་པོ་བྱས་འདུག་གསུང་སྟེ་ཐུགས་མཉེས། མཁྱེན་གསུམ་སྦྱོར་བཞི་སོགས་ལ་གོ་བ་ངེས་ཤེས་འདྲོང་བ་མེད་ཀྱང་ཚིག་འཛིན་པ་ལ་བློ་རྣོ་པོ་ཡོད་པས་འབྲུ་འགྲེལ་གྱི་ཚིག་ཐམས་ཅད་རྩ་བ་ལ་སྦྱོར་ཐུབ་པ་ཡོད་པས་མཁན་པོས་དེ་ལ་དགོངས་པ་འདྲ། ད་རེས་ཕྲན་འདིར་འོང་བའི་དོན་གོ་སྤྲུལ་སྐུ་འདི་ལ་ཕྱོགས་བཅུ་མུན་སེལ་ཞིག་ཟླ་བ་དྲུག་ཏུ་སློབ་དགོས་གསུངས་ནས། རང་དང་གཅེན་བཤད་སྒྲུབ། ལྕང་མ་མཁན་པོ་ཚུལ་ལུ་གསུམ་ལ་ཆོས་རྗེ་དཔལ་སྤྲུལ་རིན་པོ་ཆེའི་ཕྱག་བཞེས་བཞིན་རྒྱུད་ཆོག་དང་བཅས་ཏེ་ཕྱོགས་བཅུ་མུན་སེལ་སྤྱི་དོན་རྣམས་བཞག་སྟེ། རྩ་འགྲེལ་ཐམས་ཅད་མཁན་རིན་པོ་ཆེའི་ཐུགས་ཐོག་ནས་ཞག་བཅུ་རུ་གསུངས། ཞི་ཁྲོའི་ཚོགས་སྐོང་གི་གཏང་རག་རྒྱས་པ་གསུངས། གཅེན་བཤད་སྒྲུབ་པས་སླར་དབུ་ནས་བརྩམ་ཏེ་ཉིན་རེར་ཤོག་ལྡེབ་ཕྱེད་གསུམ་རེ་ཞིབ་ཁྲིད་ཀྱི་ཚར་གཅིག་དང༌། ཡང་ཉི་མ་རེ་ལ་ཤོག་ལྡེབ་ལྔ་རེ་བྱས་ནས་ཚར་གཅིག་གསུངས། མཁན་རིན་པོ་ཆེ་སྐུ་གསུང་ཐུགས་ཀྱི་མཛད་པ་ཐམས་ཅད་ཆོས་བཞིན་མཛད། འདུལ་བ་ལ་ཤིན་ཏུ་ཞིབ་པ་གསོལ་ཚིགས་སྐབས་གསུང་མི་འབྱོན་པ་དང༌། ཞལ་འདོན་སྐབས་ངག་ཚིག་བཅད་པ་དང༌། སོས་དལ་དུ་ཡུད་ཙམ་རེ་མི་བཞུགས་པར་ཕྱག་དཔེ་གཟིགས་པ་དང༌། ཕྱག་བྲིས་དང་ཆོས་འཆད་ཉན་ཁོ་ན་མཛད། གསོག་འཇོག་གཏན་ནས་མེད་པར་ན་བཟའ་དང་གསོལ་ཆས་ངན་ངོན་རེ་བསྟེན་སྟེ་མཆོད་འབུལ་གནང་བ་དང༌། །འབྲེལ་ཚད་དོན་ལྡན་སྦྱོར་ནས། དཔལ་སྤྲུལ་རིན་པོ་ཆེའི་རྣམ་འཕྲུལ་དུ་གྲུབ་དབང་རྫོགས་ཆེན་ལྔ་པས་གསུངས་ཀྱང་ཀུན་ལ་དྲིལ་བསྒྲགས་མི་མཛད་པར་མཁན་པོ་རང་གིས་ཞུས་པ་རེད་ཟེར་ཏེ་དོན་ལ་གནས་པ་ཡོད། དེ་སྐབས་རང་ཁྱིམ་སྒོ་བཤས་དང༌། སེམས་ཅན་བསད་ཉིན་གྱི་ཤ་མི་ཟ་བ་དམ་བཅའ་བྱས་པས་མཁན་རིན་པོ་ཆེ་ཐུགས་མཉེས་པ་ལྟར་མཛད། རྒྱུད་འགྲེལ་ཞིབ་རྒྱས་ཀྱིས་བཤད་པ་ཉིན་རེར་ལན་གསུམ་རེ་མཛད་པ་ལ་ཉན་པས་མཁན་རིན་པོ་ཆེའི་ལུང་འདྲེན་གསུངས་པ་དེ་མ་ཐག་བློར་མི་ཟིན་ཀྱང་རྟགས་བརྒྱབས་ཏེ་བཀའ་འདྲི་ཞུ་དགོས་པ་ལས་གཞན་ཚིག་གཅིག་མ་ལུས་པ་ཟིན་ཏེ་ཕྱི་ནང་རྒྱུགས་འབུལ་ཆོག་པ་ཡོད། སྒྲུབ་ཕྲིན་ལ་རྒྱས་བསྡུས་ཀྱི་ས་བཅད། བདག་མདུན་གྱི་རྣམ་བཞག །སེམས་དཔའ་སུམ་བརྩེགས་ཀྱི་དགོས་པ། བསྙེན་སྒྲུབ་ཡན་ལག་བཞིའི་གོ་དོན་སོགས་རྒྱུ་མཚན་ཞིབ་པར་གོ་རྟོགས་བྱུང༌། གཏན་ཚིག་བཞི་དང་བདེན་པ་དབྱེར་མེད་སོགས་ཟབ་རྒྱས་རྣམས་ལ་ཐད་ཀ་ཐད་ཀའི་གོ་བ་སྔར་ལས་ལྷག །དབང་དང་དམ་ཚིག་གི་རྣམ་བཞག་སོགས་མདོ་སྔགས་ཀྱི་གཞུང་ཐོས་བསམ་བྱས་པ་ཐམས་ཅད་ལས་འདི་སྨོན་རིན་ཆོག་པ་ལྟ་བུ་རང་གི་བློ་ཚོད་ལ་བྱུང༌། མཁན་རིན་པོ་ཆེ་འདི་བཀའ་མོལ་ཆོས་གཏམ་ལས་མེད་པས་ཉིན་མཚན་བར་མེད་སྐུ་མདུན་བཅར་ཏེ་བཀའ་བསླབ་གནང་བས་ཕྲན་གྱི་སྒོ་གསུམ་ཆོས་ལ་བཀོད་ཤེས་པའི་བཀའ་དྲིན་ཆེན་པོ་བྱུང་འདུག །མཁན་རིན་པོ་ཆེ་ལ་ཞལ་འདོན་ཆོས་དབྱིངས་མཛོད་རྩ་བ་སྤུས་ལེགས་བྲིས་པ་ཞིག །གཅེན་བཤད་སྒྲུབ་ནས་ཕུལ་སོང་བ་དེའི་དྲན་བསྐུལ་གྱིས་ཉམས་ལེན་ལ་མོས་པ་ཆེན་པོ་ཡོད་པས་ཆོས་དབྱིངས་མཛོད་རྩ་བ་ཞིག་ལུང་ཞུས། ཀུན་མཁྱེན་གསུང་ཁ་བཏོན་བྱས་ན་ཕན་ཡོན་ཆེ་ཚུལ་མཁན་རིན་པོ་ཆེའི་ཞལ་ནས་ཐོས་པས་དེ་ཕྱིན་ཉིན་རེ་ལེའུ་རེ་བཏོན། རྡོ་རྗེ་ཕུར་པའི་བསྙེན་སྒྲུབ་ལའང་ཕན་པ་ཆེན་པོ་བྱུང༌། ད་རྒྱུད་འདི་ལ་མཁན་རིན་པོ་ཆེ་བཞིན་ཐོས་བསམ་བསྒོམ་པ་དཔྱིས་ཕྱིན་པ་ཞིག་བྱེད་དགོས་བསམ་པ་ཡང་ཡང་ཤར། མཁན་རིན་པོ་ཆེས་ཀྱང་ཆོས་རྗེ་དཔལ་སྤྲུལ་རིན་པོ་ཆེ། དགེ་མང་དགོན་དུ་མཁན་ཡོན་ཏན་རྒྱ་མཚོའི་གྲྭ་ཤག་ལ་དོང་སྤྲུགས་ཀྱི་བསྙེན་པ་ལོ་གཅིག་ཏུ་བཞུགས་རིང༌། མཁན་ཡོན་དགས་མཚམས་གཡོག་མཛད་དེ་ཕྱོགས་བཅུ་མུན་སེལ་ཟླ་བ་དྲུག །གསང་བདག་དགོངས་རྒྱན་དང་ཞལ་ལུང་ཟླ་བ་དྲུག་གསུངས་ཏེ་རྒྱུད་ཀྱི་བཤད་རྒྱུན་མ་ཆད་པ་གྱིས་གསུངས་ནས། མཁན་ཡོན་ཏན་རྒྱ་མཚོས་ཕྱོགས་བཅུ་མུན་སེལ་རྒྱུད་འགྲེལ་ཡོངས་རྫོགས་ཐུགས་ལ་ཟིན། རྒྱུད་དོན་ཐུགས་སུ་ཆུད་པ་གསང་བདག་ཟུར་མེས་དབོན་རྣམ་གསུམ་ལྟ་བུ་རེད། རྗེ་དེ་ལས་ཕྱོགས་བཅུ་མུན་སེལ་ལྟ་བུ་ཞིག་ཁྲིད་ཐོབ་ན་དགོངས་རྒྱན། ཞལ་ལུང༌། དཀོན་མཆོག་འགྲེལ་གྱི་བཤད་ཚུལ་ཐམས་ཅད་ཁོང་དུ་ཆུབ་པ་འོང༌། མཁན་རིན་པོ་ཆེའི་རྒྱུད་འགྲེལ་གང་ཡིན་གཅིག་གི་སྟེང་བཤད་པ་མཛད་པའི་ཚིག་སློབ་མ་མི་རེས་འགྲེལ་པ་རེ་བལྟས་ནས་བསྡད་ན་ཡང་རང་རང་གི་འགྲེལ་པ་དེ་གསུངས་པ་ལྟར་ཡོད་པས་ཤིན་ཏུ་ངོ་མཚར་ཆེ་བ་ཡོད། དབོན་བསྟན་འཛིན་ནོར་བུ་དང༌། ཡོན་ཏན་རྒྱ་མཚོ་གཉིས་ཀས་གསང་རྒྱུད་འཆད་ཉན་མཛད་སྐབས་བླ་སློབ་སྤྱན་སྙུན་པ་སོགས་བར་ཆད་ཆེ་ཙམ་བྱུང་བ། ཀུན་གཟིགས་མི་ཕམ་རིན་པོ་ཆེ་ལ་ཞུས་པས་ཐོག་མར་ཕྱོགས་བཅུ་མུན་སེལ་བཤད་པ་ཉིན་བཅུ་ཕྱི་ནང་གི་མཚམས་བཅད་ལྟ་བུའི་གསང་ཚུལ་དུ་མཛད། དེ་ནས་སྐྱོར་སྦྱངས་ལྟ་བུས་ལོ་ཟླ་ག་ཚོད་འཆད་ཉན་བྱས་ནའང་བར་ཆད་མི་འོང་གསུངས་ཏེ་མཁན་ཡོན་ཏན་རྒྱ་མཚོ་ལ་ཕུད་ཀོང་ཞིག་གནང༌། ངས་ཆོས་སྲུང་ལ་བཀའ་བསྒོ་བཞག་གསུངས་པ་ལྟར་དེ་ཕྱིན་དེ་ལྟར་མཛད་པས་རྒྱུད་འཆད་ཉན་ལ་བར་ཆད་མ་བྱུང་བ་རེད། མཁན་ཡོན་ཏན་རྒྱ་མཚོས་ལོ་རེ་བཞིན་གསང་རྒྱུད་བཤད་པ་ལན་རེ་རེ་སྐུ་ཚེ་ལ་རྒྱུན་མ་ཆད་པ་རེད། ངས་ཀྱང་ཕྱོགས་བཅུ་མུན་སེལ་ཚིག་བློ་ལ་བཟུང༌། ལོ་རེ་ཉིན་བཅུ་མ་རེ་མ་ཆད་པ་བྱས། ད་རེས་བཤད་པ་འདི་བསྟན་རྒྱུན་ལ་ཕན་ན་བསམ་པ་ཡིན་པས་དེ་བཞིན་ཁྱེད་ནས་དགོས་ཚུལ་བཀའ་ནན་ལན་དུ་མ་གནང༌། རྒྱུད་ཀྱི་གསང་བ་ཟབ་མོ་འདི་གསང་སྒྲོག་སོགས་གང་ལའང་བག་ཚ་བར་འདུག་ཀྱང་གནང་བ་ཞུ་བཞིན་ཡོད་གསུངས། རྒྱུད་འཆད་ཉན་རྒྱས་པ་གྲུབ་པ་ནས། ད་ཕྱིན་ཆད་རྒྱུད་འདི་འཆད་ཉན་བར་མ་ཆད་པར་ཕྱོགས་བཅུ་མུན་སེལ་བློ་ལ་ཟིན་པ་གྱིས་ཞེས་བཀའ་ནན་ཏན་བསྩལ། དེ་ནས་མཁན་རིན་པོ་ཆེ་མཁར་མགོ་འཇམ་དབྱངས་གྲགས་པའི་མདུན་ནས་རྒྱུད་བརྟག་གཉིས་འཇམ་མགོན་འགྲེལ་ཆེན་སྟེང་བཤད་རྒྱུན་གསན་ནས་བྱང་རྒྱུད་དུ་ཕེབས། དགུན་ཕྱོགས་དེར་དགེ་མང་མཁན་ཆེན་ཡོན་ཏན་རྒྱ་མཚོའི་དངོས་སློབ་རྫོགས་ཆེན་མཁན་རིག་འཛིན་འོད་ཟེར་རམ་དཀོན་མཆོག་བློ་གྲོས་མཚམས་ཁང་དུ་གདན་དྲངས་ནས། ཀུན་གཟིགས་མི་ཕམ་འཇམ་པའི་དབྱངས་ཀྱི་ལེགས་བཤད་མཁས་པ་ལ་འཇུག་པའི་སྒོའི་རྩ་བ་དང༌། སྡོམ་བྱང༌། ས་བཅད་དང༌། ཡོན་ཏན་རིན་པོ་ཆེའི་མཛོད། ལྕང་མ་མཁན་རིན་པོ་ཆེའི་མཆན་འགྲེལ་སྟེང་ནས་ཞིབ་ཁྲིད་གནང་ཞིང༌། ཀློང་ཆེན་སྙིང་ཐིག་གི་སྔོན་འགྲོ་ཀུན་བཟང་བླ་མའི་ཞལ་ལུང་གི་ཞིབ་ཁྲིད་ཞུས། བཀའ་འཕྲོས་སུ་དཔལ་སྤྲུལ་རིན་པོ་ཆེ་དང༌། འཇམ་མགོན་མི་ཕམ་རིན་པོ་ཆེའི་བཤད་སྲོལ། གྲུབ་མཐའི་དཀའ་གནད་སོགས་ཞིབ་པར་གསུངས་པས་གྲུབ་མཐའི་ཤན་འབྱེད་ལ་ཤིན་ཏུ་ཕན་པ་བྱུང་ཞིང༌། སྔར་སྒྱུ་འཕྲུལ་གྱི་བཤད་པ་རྒྱ་ཆེ་བ་ཅི་རིགས་གོ་ཐོས་བྱུང་བ་ལ། འདི་མན་ངག་གི་བཤད་པས་རྡོ་རྗེ་ཐེག་པའི་དབང་དང༌། དམ་ཚིག་གི་དབྱེ་བསྡུ། བསྐྱེད་རྫོགས་རྫོགས་ཆེན་གྱི་རྣམ་བཞག་ལམ་ཙམ་ཤེས་པས་རིག་པའི་སྒོ་འབྱེད་པ་ལྟར་གྱུར་སོང༌། ཕྱིས་ཐམས་ཅད་མཁྱེན་གཟིགས་འཇམ་དབྱངས་ཆོས་ཀྱི་བློ་གྲོས་ལ་དེ་ཚུལ་ཞུས་པས། ཀུན་མཁྱེན་འཇམ་པའི་དབྱངས་ཉིད་ལའང་ཡོན་ཏན་རིན་པོ་ཆེའི་མཛོད་ཀྱི་གཞུང་འདི་གསན་བསམ་མཛད་ནས་མཁྱེན་རབ་ཀྱི་སྒོ་འབྱེད་དུ་གྱུར་པ་ནམ་ལངས་པའི་སྟེང་དུ་ཉི་མ་ཤར་བ་ལྟར་གྱུར་སོང་བས་བསྟན་བཅོས་འདི་བྱིན་རླབས་ཤིན་ཏུ་ཆེ་བ་ཡིན་ཅེས་གསུངས། སྒྱུ་འཕྲུལ་གསང་སྙིང་དང་ཡོན་ཏན་རིན་པོ་ཆེའི་མཛོད་ལ་འཆད་ཉན་བྱས་ཚུལ་འཁོར་ལོའི་མགོན་པོ་རྒྱལ་ཚབ་རིན་པོ་ཆེར་ཚིགས་བཅད་ཀྱི་ཞུ་འཕྲིན་ཕུལ་བས། བཀའ་ལན་དུ་དམ་པས་བསྔགས་འོས་ཀྱི་གསན་སྦྱངས་རྒྱ་ཆེར་མཛད་པ་ཤིན་ཏུ་ལེགས་ཅེས་པའི་ཕྱག་བྲིས་དང༌། བོད་རིས་བཀྲ་ཤིས་རྟགས་བརྒྱད་ཡོད་པ་བཅས་བསྩལ་པ་གསུང་གི་མཐའ་མར་གྱུར། སྤྱིར་རང་གི་བླ་མ་བསྟེན་པ་ཐམས་ཅད་ལྷ་ཆོས་ཀྱི་ཡོན་ཏན་འགྲན་ཟླ་དང་བྲལ་བ་ཉི་ཟླ་ལྟར་གྲགས་པ་དང༌། མི་ཆོས་ཐུགས་བློས་བཏང་བ་ཁོ་ན་ཡིན་པའི་བཀའ་དྲིན་ལྟ་བུའི་རང་ཡང་མི་གཞི་འཇིག་རྟེན་ལ་མོས་པ་ཆུང་བའི་སྟེང༌། བླ་བྲང་དང་དགོན་པའི་མགོ་འཛིན་གྱི་ཆོས་ཀྱི་བྱ་བཞག་སོགས་མ་དགོས་པ་ཕ་མ་བཟང་པོའི་བཀའ་དྲིན་གྱིས་བླ་མ་ཚད་ལྡན་དང་ཐོས་བསམ་ཁོ་ན་ཆོག་པའི་མཐུན་རྐྱེན་དང༌། ཡོངས་འཛིན་གཅེན་བཤད་སྒྲུབ་ཀྱི་བཀའ་བསླབ་ཀྱང༌། ཁྱེད་རང་ཆོས་ཀྱི་ཡོན་ཏན་ཚུལ་གནས་ཐོས་བསམ་སྒོམ་པ་མཐར་ཕྱིན་པ་ང་ཡི་བླ་མ་རྣམས་ལྟར་མཛོད་དང་འཇིག་རྟེན་ཕྱོགས་ཐམས་ཅད་ཀྱི་འགན་ངས་ལེན་ཆོག་པས་ལྐུག་པ་ནང་བཞིན་སྡོད་ཟེར་བའི་བཀའ་དྲིན་གྱིས་ལོ་གཞོན་པའི་སྐབས་དཀོར་ཡང་ཟ་མི་དགོས། ཆུ་ཚོད་གཅིག་ཙམ་ཡང་འཕྲོག་བརླག་མི་བཏང་བའི་དམ་བཅས་ཐོས་བསམ་སྒོམ་པར་བརྩོན་པ་བསྐྱེད་པ་བྱུང༌། གཅེན་ཡོངས་འཛིན་ནས་ཉི་མ་རེ་བཞིན། སྙན་ངག་གི་བསྟོད་པ། གསོལ་འདེབས། འབེལ་གཏམ། མགུར་སོགས་འདི་དང་འདི་བྲིས་དང་ཡི་གེ་འབྲི་བ་དང་རྩོམ་པ་གཉིས་ཀ་ལ་ཕན་ཞེས་རྒྱུན་པར་བསྐུལ་ཏེ་འབྲེལ་ཡོད་མེད་སྣ་ཚོགས་དང༌། ལེགས་པར་མི་དྲན་པའི་སྐབས་དཔལ་སྤྲུལ་ཆོས་ཀྱི་དབང་པོ་སོགས་མཁས་གྲུབ་མང་པོའི་གསུང་བསྟོད་ཚོགས་ཞལ་གདམས་སོགས་ལ་ལྟ་རྟོགས་ཀྱིས་རྒྱུན་བསྲིངས་ཏེ་བྲིས་པ་དང༌། རྩོམ་པ་ལ་ཕན་ཐོག་མངོན་གྱུར་དུ་བྱུང་ཞིང༌། བྲིས་ནི་ལེགས་པོ་ཤེས་མ་སོང༌། དེས་སྐོར་ས་དཀར་བསམ་འགྲུབ་གླིང་གི་འདུས་སྡེ་ལ། བདེ་ཆེན་ཞིང་སྒྲུབ་ལོ་སྟར་ཆགས་ཡོད་པའི་ཚོགས་དབུར་ཕྱིན་ནས་བདེ་ཆེན་ཞིང་སྒྲུབ་ཉིན་གསུམ་དུ་བཤད་པས་ཐམས་ཅད་ཀྱིས་ངོ་མཚར་ཆེན་པོ་འཛིན་པ་བྱུང༌། སྙིང་ཐིག་འོད་ཆོག་དཔག་མེད་མྱུར་ལམ་གྱི་དབང་ཞིག་ཀྱང་བཏོན། བླ་མ་རིག་འཛིན་ཐེག་མཆོག་ལས། དགེ་ཚུལ་ཀཱ་རི་ཀ་མི་ཕམ་རིན་པོ་ཆེའི་བཤད་པ་དང༌། འཇམ་དཔལ་བསྟོད་སྒྲུབ་ཀྱི་ཁྲིད་རྡོ་གྲུབ་བསྟན་པའི་ཉི་མའི་གསུང་ཡང་ཐོབ། ཕུར་བསྙེན་ལོ་གཅིག་གྲུབ་ནས་སྦྱིན་བསྲེག་བཅས་གྲུབ་པར་བྱས། མེ་སྟག་གི་དཔྱིད་སོས་སྐོར། དེའི་དབྱར་ཕྱོགས་སྔར་རིགས་གནས་ཀྱི་སློབ་དཔོན་དཔལ་སྤུངས་ཀྱི་བྱང་འདྲེན་སྐུ་བགྲེས་བསྟན་འཛིན་རྡོ་རྗེ་སྒ་བན་ཆེན་ཕུན་ཚོགས་དར་རྒྱས་གླིང་དུ་བཀའ་བརྒྱུད་མར་ལུགས་རྒྱུད་སྡེའི་སྒྲུབ་མཆོད། ཚེས་བཅུ། དགུ་གཏོར་ཆེན་པོ་སོགས་རྒྱུད་སྡེ་རྣམས་ཀྱི་ཕྱག་བཞེས། དབྱངས་རོལ་སོགས་ཞིབ་དཔྱོད་ལ་ཕེབས་པས་དེར་སོང༌། སྔར་གྱི་སྦྱང་འཕྲོ་སྒྲ་དབྱངས་ཅན་གྱི་རབ་བྱེད་འཇམ་མགོན་ཀོང་སྤྲུལ་རིན་པོ་ཆེའི་གསུང་གི་བཤད་ཁྲིད། ནག་རྩིས་སྐོར་ཆགས་མེད་རིན་པོ་ཆེའི་ཡིག་ཆ་ཀེག་རྩིས་བལ་མོ་ལྡིང་སྐོར། ནད་རྩིས་ཐང་ཤིང༌། གཤིན་བཞི་རྩིས་སོགས་རྒྱ་ཆེར་བསླབ་སྦྱོང་བྱས། ཉིན་ཅིག་ཕ་རྒན་གྱིས་ཡི་གེ་འབྱོར་བར་རིགས་ཀུན་ཁྱབ་བདག་མེ་སྟག་སྣྲོན་ཟླ་ ༥ ཚེས་ ༡༨ ལ་དགོངས་པ་རྫོགས་ཚུལ་འདུག །སྙིང་བཏོན་པ་ལྟ་བུའི་སེམས་གདུང་ངང་དེ་ནུབ་གསོལ་ཀ་བཏང་མཐར་ད་བླ་མ་རིན་པོ་ཆེའི་ཞབས་བརྟན་གསོལ་འདེབས་འདོན་ཡང་མ་འགྲིགས། བཞག་པའང་བློས་མ་ཐོངས་གསོལ་འདེབས་སུ་ཁ་བསྒྱུར་ཏེ་ངུ་བཞིན་བཏོན། བློ་མ་བདེ་བའི་ངང་ནས་ཉལ། གཅེན་བཤད་སྒྲུབ་ནས་སེམས་གསོ་ལྟ་བུས་བླ་མ་དགོངས་པ་རྫོགས་པ་ལ་ཕལ་པ་ལྟར་མྱ་ངན་མ་བྱེད། ཐུགས་ཡིད་བསྲེ་དགོས། ཁྱེད་རྣམས་སྤྲུལ་པའི་སྐུ་རེད་པས་འདས་རྗེས་དགོངས་བརྒྱུད་ཀྱི་བྱིན་རླབས་འཕོ་འོང་ཟེར། ཕྱིར་ནང་བསླབ་སྦྱང་གི་ཕྱིར་ཁང་རྒྱབ་སྤང་ལྗོངས་གྲིབ་བསིལ་ཡོད་པ་ཞིག་ཏུ་བསྡད། སེམས་ངོ་ལྟ་ཁུལ་བྱས་པས་རྗེ་བླ་མ་དྲན་ནས་སེམས་སྡུག་ཚད་མེད་ཅིག་ལངས་མཆི་མ་དབང་མེད་དུ་ཤོར་ནས་སྐྱོ་གླུ་འདི་འདྲ་ཞིག་ཀྱང་བྲིས་སོ། ༈ ཀྱེ་མ་ཀྱེ་ཧུད་མཚན་ལྡན་གྱི་བླ་མ། །སངས་རྒྱས་དངོས་འདྲས་རྗེས་སུ་ནི་ཟིན་ཀྱང༌། །གདམས་ངག་སྒྲོ་འདོགས་མ་ཆོད་པའི་དྭ་ཕྲུག །གཡས་མེད་བོར་ནས་ཕེབས་པ་འདི་ཅི་ཞིག །ཞལ་རས་ཟླ་བ་ཉ་བ་ལྟར་དཀར་དང༌། འཛུམ་པའི་སྤྱན་གྱིས་བརྩེ་བརྩེ་བཞིན་གཟིགས་དང༌། །ལས་ངན་ཆུ་བུར་མིག་གིས་ནི་མི་མཇལ། །ཕ་མེད་བུ་ཚ་ཚུགས་ཐབས་ཤིག་མི་འདུག །ཕྲ་ལ་སྙན་པ་ལྷང་ལྷང་གི་གསུང་སྙན། །ཟབ་རྒྱས་ཆོས་ཀྱི་བདུད་རྩི་དང་ཆབས་ཅིག །རྣ་བའི་ཨུཏྤལ་དང་མའི་ཟུངས་མི་ཐོས། །བུ་ཡིས་འོ་དོད་མི་འབོད་ནི་ཀ་མེད། །འཇམ་མཉེན་ཕྱག་གིས་སྤྱི་བོ་ནས་བྱུགས་ཤིང༌། །བྱིན་བརླབ་བཅུད་ལྡན་བུམ་པ་དང་བདུད་རྩི། །དགའ་བས་མྱོང་བའི་སྐལ་པ་ནི་མེད་སྙམ། །ཡིད་སྐྱོའི་ཤུགས་རིང་མི་འདོན་མཁན་སུ་ཡོད། །འོད་གསལ་དགོངས་རྩལ་སྦར་བ་དང་བཅས་ཏེ། །ཧྲིག་གེར་སྤྱན་གྱིས་ལྟ་སྟངས་དང་བཅས་ཏེ། །བདག་ལ་གཟིགས་པའི་གོ་སྐབས་ཤིག་ནམ་ཡོང༌། །རེ་ཆེས་མི་འབོད་ཀ་མེད་དུ་བྱུང་སོང༌། །འོག་མིན་པདྨ་འོད་གླིང་གི་རི་ངོགས། །བདེ་མཆོག་བཀྲ་ཤིས་དགེ་འཕེལ་གྱི་གཟིམ་སྤྱིལ། །ཡིད་ངོར་གསལ་བས་དགའ་སྤྲོ་ཞིག་ཡོད་ཀྱང༌། །དེ་རིང་སྟོང་པར་བཞག་པ་དེ་ཅི་ལགས། །མཁས་བཙུན་རྟོགས་སྒོམ་བཟང་པོ་ཡི་ཁྱུ་གཅིག །ཕ་མ་གཅིག་པའི་བུ་བརྒྱུད་བཞིན་ཐུགས་མཐུན། །ཆོས་བཞིན་སྤྱོད་པའི་རིག་འཛིན་གྱི་འདུས་པ། །མུན་རུབ་བྱ་བཞིན་ཕྱོགས་ཀུན་ཏུ་ཕེབས་སོང༌། །དབང་དང་གདམས་ངག་གཅིག་བས་ཀྱང་གཅིག་མཚར། །ཆོས་རྗེ་ཡབ་སྲས་གང་འདོད་ལས་ཡོད་ཅིང༌། །གཡུལ་ངོར་ཕམ་པའི་ལྕགས་རི་ཡི་སྒོ་བཞིན། །དེ་རིང་སྒོ་འཕར་གཅོད་པ་འདི་ཕོད་དམ། །མདོ་སྔགས་བསྟན་གཉིས་དར་རྒྱས་ཀྱི་ཆོས་གླིང༌། །མཁན་སྤྲུལ་དགེ་འདུན་བགྲེས་གཞོན་དང་བཅས་ཀྱིས། །བཀའ་དྲིན་ཅན་ཞེས་འབོད་པ་དེ་ལགས་ཀྱང༌། །མི་མངོན་དབྱིངས་ཕེབས་དུས་སྐབས་དེ་ཅི་འདྲ། །རྩེ་མཐོང་པདྨ་ལྷ་རི་ཡི་ངོགས་སུ། །བྲག་གི་ཀེའུ་ཚང་ལྗོན་ཤིང་གི་སྤྱིལ་བུ། །བག་ཕེབས་གུ་ཡངས་རྣལ་འབྱོར་དེ་ཀུན་གྱིས། །ཉམས་རྟོགས་བགྲོ་གླེང་སུ་ཞིག་ལ་ཞུ་དགོས། །ཁྱིམ་ན་གནས་ཀྱང་དམ་ཚིག་གི་གསེར་ཐག །དད་པའི་རིན་ཆེན་དོག་པ་ཡིས་བརྒྱན་པའི། །ཁྱིམ་བདག་ཕོ་མོ་སྐྱེ་འཆི་དང་བར་དོར། །སྐྱོབ་པའི་ར་མདའ་སུ་ཞིག་གི་མཛད་འོང༌། །སྔོན་ཆད་རྔ་ཡབ་ཟངས་མདོག་གི་དཔལ་རི། །ས་དེར་འཕོས་པ་མིན་ནམ་སྙམ་དྲན་ཀྱང༌། །ད་ནི་རྣམ་འགྱུར་ཡིད་ངོ་རུ་དྲན་ཀྱང༌། །སྐྱོ་བས་མཆི་མ་ཆར་རྒྱུན་བཞིན་བྲུལ་སོང༌། །རྗེ་ཁྱེད་ཕྱོགས་བཅུའི་ཞིང་རྣམས་ཀུན་བཞུགས་ཏེ། །ཟག་མེད་བདེ་བས་ངལ་འཚོ་ཞིག་མཛད་ཀྱང༌། །རྗེས་འཇུག་ཤུལ་ལུས་ཡེ་ཤེས་ཀྱིས་གཟིགས་ལ། །བྱམས་བརྩེའི་ཕྱག་ཡངས་སྤྱི་བོ་རུ་ཞོག་མཛོད། །མ་དག་ཞིང་འདིར་གནས་པ་ཡི་སློབ་མས། །ཁྱེད་ནི་རྒྱལ་བ་སྲས་བཅས་ཀྱི་དབུས་ན། །ཇི་ལྟར་བཞུགས་སྙམ་བསམ་མནོ་ཞིག་བཏང་བས། །ཚུགས་ཐབས་མི་འདུག་དྲིན་ཆེན་གྱི་ཡབ་གཅིག །ཁྱེད་ནི་གདོད་མའི་ནང་དབྱིངས་སུ་སིམ་ཀྱང༌། །རང་བཞིན་ཤུགས་ཀྱི་ཐུགས་རྗེ་ཡི་ལྕགས་ཀྱུ། །འཕེལ་འགྲིབ་མེད་པས་ད་ལྟ་རུ་བཏབ་ནས། །མགོན་ཅིག་དགྱེས་པའི་མདུན་ས་དེར་ཁྲིད་མཛོད། །དེ་ནས་བསླབ་སྦྱང་གི་བར་སེང་ཞིག་ལ་དབྱར་མཐོང་ལྟ་བུའི་རྫ་རི་མཐོན་པོ་ཞིག་གི་རྩེར་སླེབ་སོང་བས་ངལ་ཏེ་ཅུང་ཟད་བསྡད་པས། ཆེད་དུ་སེམས་ལ་ལྟ་བ་སོགས་མ་བྱས་ཀྱང་སྔར་གྱི་ཉམས་མྱོང་ལ་མེད་པའི་སྟོང་གསལ་མཐའ་དབུས་མེད་པ་ནམ་མཁའ་ལྟ་བུ་རང་བཞིན་གྱིས་ཤར་འདུག་ཉམས་དེ་མ་ཡལ་བར་བསྡད། བྱམས་མགོན་ཏཱ་ཡི་སི་ཏུ་པདྨ་དབང་ཆེན་བན་ཆེན་དགོན་དུ་ཕེབས་པ་དབུ་ཞྭ་དང༌། ཐུགས་དམ་ཀར་ལུགས་སྒྲོལ་དཀར་གྱི་དབང་སོགས་ཆོས་འབྲེལ་མང་དུ་ཐོབ། སླར་རང་གནས་སུ་སླེབས་ནས། སྟོན་ཁ་སྐོར་རང་ཁྱིམ་དུ་ཕྱིར་འོང་ནས་དགུན་ཕྱོགས་རི་ཁྲོད་ཅིག་ཏུ་ཆོས་དབང་ཕུར་པའི་བསྙེན་པ་ཞིག་བཏང༌། ཕྱོགས་བཅུ་མུན་སེལ་ལ་དཔེ་བལྟས་ཅུང་ཟད་བྱས། ས་དཀར་དགོན་གྱི་གྲྭ་བཅུ་སྐོར་ལ་སྤྱོད་འཇུག་ཅིག་ཀྱང་ཞིབ་པར་བཤད་ཁུལ་བྱས། རང་ཁྱིམ་དང་ཧ་ཅང་མི་རིང་བ་ཞིག་ཏུ་མཚམས་ཁང་བྲག་རྩ་ཞེས་པའི་བྲག་རི་མཐོ་མཛེས་གཡས་གཡོན་དུ་ཤུག་པ་མང་པོ་སྐྱེས་པ། དབུས་སུ་བྲག་ཕུག་སྤྱོད་ལམ་བཞི་ཤོང་ཞིག་ཡོད་པ་དེ་སེམས་ལ་བབ་པ་ཞིག་བྱུང་བས་བལྟ་རུ་ཕྱིན། དགུན་དུས་ཡིན་ཀྱང་ལུང་པ་དེའི་ཆུ་ཆུང་ངུ་ཞིག་ལ་འཁྱགས་རོམ་ཐམས་ཅད་ཞུ་ནས་ཆུ་དབྱར་དུས་ལྟར་རྒྱས་ཏེ་བྱུང་བས་ཡུལ་མི་ཀུན་གྱིས་ཀྱང་ཕྲན་དེར་ཕྱིན་པས་ཡུལ་ལྷ་དགའ་བའི་རྟགས་མཚན་དུ་འདུག་ཅེས་གླེང་བ་བྱུང༌། ཐོག་མར་ཐོ་རངས་ནམ་མ་ལངས་གོང་མལ་དུ་སྔོན་འགྲོ་ཞིག་བཏང་སྟེ་བསྡད་ཡོད་པའི་མདུན་དུ་སྨན་བཙུན་ཚེ་རིང་མ་ཡིན་ནམ་སྙམ་པ་མདའ་དར་ཐོག་པའི་བུད་མེད་ཅིག་ཡུད་ཙམ་མིག་ལམ་དུ་གསལ་བྱུང་བ་གནས་དེའི་བདག་པོ་ཡིན་སྙམ་དྲན། སྤྱིར་གནས་དེར་སྔ་སོར་རྒྱལ་བ་འབྲི་གུང་པའི་སློབ་བརྒྱུད་མང་པོ་ཞིག་བཞུགས་ཤུལ་ཡིན་འདྲ། གནས་དེར་སྐབས་རེར་སྡོད་པའི་དགེ་སློང་ཞིག་ཡོད་པས་བསང་ཞིག་རྩོམས་ཟེར་བ་དེ་ལྟར་བྲིས། སྤྱིར་དེ་སྐོར་ཀུན་མཁྱེན་རིག་འཛིན་འཇིགས་མེད་གླིང་པའི་རྣམ་ཐར་ཡང་ཡང་མཇལ་བས་སྒྲུབ་པ་མཛད་པའི་རྣམ་ཐར་གསུང་མགུར་རྣམས་དང༌། དཔལ་སྤྲུལ་རིན་པོ་ཆེའི་དབེན་པའི་གཏམ་ལྷ་ཡི་རྔ་སྒྲ། །འདུལ་བསྟོད་མེ་ཏོག་གི་སྐྱེད་ཚལ། དགེ་མང་དབོན་ཨོ་རྒྱན་བསྟན་འཛིན་ནོར་བུའི་ཚུལ་ཁྲིམས་བསྟོད་པ་དང་གསུང་མགུར། རྗེ་བླ་མ་རྡོ་རྗེ་འཆང་གི་དབེན་པའི་གཏམ་ངེས་འབྱུང་གི་རྒྱན་རྣམས་མཇལ་ཞིང༌། གཅེན་བཤད་སྒྲུབ་ནས་མི་ཕམ་རིན་པོ་ཆེའི་སྐུ་ཚེ་སྨད་དུ་སྒྲུབ་པ་འབའ་ཞིག་མཛད་ཚུལ་རྣམས་ཡང་ཡང་སྨྲས་པ་ལས། ཕྲན་དབེན་པ་ཞིག་ཏུ་མི་ཚེ་ལ་ཚད་བཙུགས་པའི་སྒྲུབ་པ་ཞིག་བྱེད་དགོས་ཁོ་ན་དྲན་དུ་ཕྱིན། འཇམ་མགོན་ཉི་ཟླ་ཟུང་དང་མདོ་ཁམས་པ་བསྟན་པའི་ཉི་མའི་ཐུགས་སྲས་མཁས་བཙུན་གྲུབ་པའི་དབང་ཕྱུག་འཇམ་དབྱངས་གྲགས་པའི་མདུན་དུ་སོང༌། རྗེ་དེའི་འཇམ་པའི་དབྱངས་བློ་གྲོས་མཐའ་ཡས་ལས་གསན་པའི་ཀུན་མཁྱེན་ཆོས་ཀྱི་རྒྱལ་པོའི་གསུང་མཛོད་ཆེན་བདུན། ངལ་གསོ་སྐོར་གསུམ། ཕྱོགས་བཅུ་མུན་སེལ། སྔགས་ཀྱི་སྤྱི་དོན་རྣམས་ཁྲིད་ལུང་ཞུས། དཀར་ཆག་ཞེ་དྲུང་པཎྜི་ཏས་མཛད་པ་བཅས་ཞིབ་རྒྱས་སུ་ཐོབ། བླ་མ་འཇམ་གྲགས་རིན་པོ་ཆེས་ཟད་པ་ཞེས་པའི་ལོ་རྫོགས་ཤིང༌། མེ་ཡོས་གནམ་ལོ་གསར་ཚེས་ལ། ད་རེས་མཛོད་བདུན་ལུང་ལྔ་པ་ཡིན་པས་དེ་ཁྱེད་སྐུ་མཆེད་ནས་གསན་པ་རྟེན་འབྲེལ་ཤིན་ཏུ་ལེགས་ཞེས་བསྔགས་བརྗོད་དང་མགུལ་དར་གནང༌། ཉེར་མཁོའི་དབང་གིས་མཁྱེན་བརྩེ་རིན་པོ་ཆེར་གཏེར་ཆེན་སངས་རྒྱས་བླ་མའི་ཡང་གཏེར་རྩ་གསུམ་དྲིལ་སྒྲུབ་ཀྱི་དབང་ལུང་དང༌། སྒྲུབ་བཏུས་སུ་བཞུགས་པའི་ཀུ་རུ་ཀུལླེ་ལྷ་ལྔའི་རྗེས་གནང་ཡང་ཞུས། རྗེ་བླ་མའི་སྐུ་ཚ་མ་རྗེ་བཙུན་ཡེ་ཤེས་ཆོས་སྒྲོན་ལས་སྐར་རྩིས་ལྔ་བསྡུས་ཅིག་བསླབ་པ་ཞག་བདུན་གྱིས་ཚང་བར་རྫོགས་ཀྱང་དེ་རྗེས་ནན་ཏན་མ་བྱས་པས་དཔེ་ཆ་སྦྱངས་བརྩོན་ཀུན་ལས་དམན་ཤོས་བྱུང་སོང༌། སྐུ་ཚ་རྗེ་བཙུན་མ་ཡེ་ཤེས་ཆོས་སྒྲོན་ལ་དགེ་ཚུལ་ཀཱ་རི་ཀ་ཞིག་བཤད། འདི་ཉིད་བཞུགས་པའི་རི་ཁྲོད་ཀྱི་མདུན་བྲག་རི་མཐོན་པོ་ཞིག་ཡོད་པ་ལ་བྱ་རྒོད་ཀྱི་ལྡིང་བསྐོར་བྱེད་པས། ལྗོན་ཤིང་གི་ནགས་མེ་ཏོག་གིས་བཀྲ་བ་མཐོང་ནས་དབེན་པ་ཁོ་ན་དྲན་པས་ཚུགས་ཐབས་མེད་པ་ལྟ་བུ་བྱུང༌། དེ་སྐོར་རང་གི་བྲག་ཕུག་ཅིག་ཏུ་སྒྲུབ་པ་ལ་སེམས་བྲེལ་བ་ལངས་ནས་ཡོད། རེ་ཞིག་འགྲོ་མ་གྲུབ་པའི་རྐྱེན་གྱིས་རང་ཁྱིམ་གྱི་ཁང་སྟེང་ནས་མཚན་མོ་རྗེ་བླ་མ་བི་ཛ་ཡ་བཞུགས་པའི་ཕྱོགས་སུ་ཕྱག་འཚལ། གསོལ་བ་བཏབ་སྟེ་སྒྲུབ་པ་ལ་འཇུག་པའི་དམ་བཅའ་ཡང་ཡང་བྱས་ནས་དེ་བཞིན་འགྲུབ་པའི་སྨོན་ལམ་བཅས་གླུ་འདི་ཡང་བླང་ངོ༌། །གནས་རྩེ་མཐོ་པདྨ་ཤེལ་རི་ཡི་ངོགས་སུ། །ལྷ་བཀའ་བརྒྱད་ཚོགས་ཁང་ཀེའུ་ཚང་ཉམས་དགའ། །ཕ་རིགས་ཀུན་ཁྱབ་བདག་པདྨ་བི་ཛ་ཡ། །ཞལ་རྒྱས་འཛུམ་ཅན་དེ་ཡིད་ཡུལ་ལ་དྲན་བྱུང༌། །ཐུགས་ཡེངས་འཁྲུལ་བྲལ་ཀྱང་དབེན་གནས་དེར་བཞུགས་ནས། །འཁོར་དམ་ལྡན་མཁས་གྲུབ་མཆོག་སྤྲུལ་གྱི་ཚོགས་རྣམས། །ཚེ་འདིར་སྣང་འདུ་འཛིའི་འཆིང་ཐག་ལས་འགྲོལ་ནས། །བག་ཕེབས་ཏེ་བཞུགས་པའི་གནས་ཚུལ་དེ་དྲན་བྱུང༌། །གནས་ཉམས་དགའ་རྨོས་ལེགས་འབྲུ་ཞིང་གི་དབུས་སུ། །མཐོ་བརྗིད་པའི་ཁང་བཟང་བཀོད་མཛེས་ཀྱི་ནང་ན། །བཟའ་བཏུང་ཞིམ་སྣ་དགུའི་རོལ་རྩེད་ཀྱི་ངང་ནས། །གོས་འཇམ་ལེགས་འབྱོར་ཀྱང་སྐྱིད་སེམས་ཤིག་མ་སྐྱེས། །མིས་མ་བཅོས་རང་བྱུང་བྲག་རི་ཡི་ཁང་མཛེས། །ཤིང་ལྗོན་པའི་བསིལ་ཡབ་མཉེན་ལྕུག་གིས་གཡོབ་ཅིང༌། །སྤྲིན་ན་བུན་སྟོད་འཆིང་ལང་ལིང་དུ་གཡོ་བའི། །བྲག་ཀེའུ་ཚང་ཅན་ལ་ཕ་ཁྱིམ་བཞིན་བཟུང་སྙམ། །ཡིད་མཐུན་པའི་ཕ་མ་སྤུན་སྲིང་གིས་བསྐོར་ཞིང༌། །སེམས་བརྩེ་བའི་འཛུམ་བཅས་བསྙེན་བཀུར་ལ་ངོམས་མེད། །འཕྲལ་ཉེར་མཁོའི་བཅའ་ཁ་གང་འདོད་ཀུན་སྟེར་ཀྱང༌། །བུ་ང་ཡི་ཡིད་ལ་སྤྲོ་བའི་སེམས་མ་བྱུང༌། །གྲོགས་རི་དྭགས་ཕོ་མོ་བྱེའུ་དང་གཅན་གཟན། །འཕྲལ་ཉམས་དགའ་བྱམས་དང་སྙིང་རྗེ་ཡི་གསལ་འདེབས། །དུས་ཇི་ཙམ་འགྲོགས་ཀྱང་ཆགས་སྡང་དང་འདུ་འཛིའི། །སེམས་རེ་དོགས་མེད་ལ་བུ་ཆུང་ང་སྨོན་ཤོར། །གསེར་དངུལ་དང་ནོར་ཕྱུགས་རྟ་གླང་གི་སོ་ཚིས། །ཞིང་རྨོས་ལེགས་སོ་ནམ་རྨོ་བརྐོ་ཡི་བྲེལ་དོས། །ཕུག་བང་མཛོད་ཁེངས་ཕྱིར་རྟ་གཡག་དང་མཛོ་དྲེལ། ཚོང་སོ་ནམ་རྒྱུ་ལ་ཡིད་སྨོན་དང་བྲལ་སོང༌། །འཕྲལ་ལྟོ་འགྲང་ལྷགས་སྐྱོབ་བསོད་སྙོམས་གྱིས་ཐོབ་འོང༌། །ཤ་ཁྲག་དང་ཆང་སོགས་ཞིམ་ཟས་ལ་མི་རེ། །གནས་རྒྱལ་ཁམས་ངེས་མེད་དགེ་སྦྱོར་གྱི་ཆོས་གང༌། །འགྲོ་སྙམ་པའི་སེམས་ལ་འགྱུར་ལྡོག་ནི་མི་གདའ། །མཁར་ཁང་བུ་བརྩེགས་པའི་གཟིམ་ཆུང་གི་སྦུག་ན། །གོས་དར་ཟབ་རྒྱན་ཁྲི་རྒྱབ་ཡོལ་གྱི་སྟེང་ན། །མི་མང་པོས་བསྙེན་བཀུར་མཇལ་ཁ་དང་ཕྱག་དབང༌། །བརྒྱ་བཤིག་སྟེ་སྟོང་འགུགས་བླ་ཆེན་ལ་མི་རེ། །བྲག་སྤྱོད་ལམ་བཞི་ཤོང་རང་བྱུང་གི་ཁང་མཛེས། །ཕུག་སྙན་བརྒྱུད་གདམས་པའི་པོད་ཆུང་དང་ལྷུང་བཟེད། །ཆོས་མཐུན་པའི་རྣམ་གསུམ་ཐར་པ་ཡི་རྒྱལ་མཚན། །གོས་ཕྱག་དར་ཁྲོད་པའི་སྦྱང་ཡོན་ལ་སྨོན་ཤོར། །འཕྲལ་ལོག་འཚོའི་ཁུར་ལྕི་ཆགས་སྡང་དང་འགྲན་སེམས། །ཕུག་ཆོས་འགལ་དམ་ཉམས་དཀོར་འདྲེ་རུ་སྐྱེ་བྱེད། །རྐྱེན་ངན་པས་ནག་ཆང་དགྱེས་བྱེད་དུ་འགྱུར་བའི། །ལས་མཐའ་རུ་ལོག་པའི་བསོག་འཇོག་ལ་མི་རེ། །རྒྱུད་ངེས་འབྱུང་སོ་ནམ་བསོག་བྲུན་ལ་བསྐུལ་བས། །གཡེང་འདུ་འཛི་མེད་པའི་ཏིང་འཛིན་གྱི་ཕ་མཁར། །ཉམས་རྟོགས་པའི་ནོར་ལ་ཆོག་ཤེས་དང་བྲལ་བའི། །རྗེ་མི་ལ་རས་པ་ལྟ་བུ་ཞིག་སེམས་ལགས། །དུས་གསུམ་གྱི་བསམ་མནོ་ཆགས་སྡང་དང་ངོ་སྲུང༌། །སེམས་གཡོ་རྒྱུའི་རྫ་མཁན་འཁོར་ལོ་ལ་ཡེངས་བཞིན། །གོས་སྣུམ་བག་ཆགས་པའི་བཟང་བརྫུ་དང་ལྷན་ཅིག །མིའི་མགོ་བོ་བསྐོར་བའི་ཐབས་མཁས་དེ་བཞག་ནས། །དགྲ་འཁོར་བ་འདི་ལ་ཕྱི་ཕྱག་ཞིག་འཚལ་ནས། །མི་མེད་པའི་ལུང་སྟོང་རི་དྭགས་བཞིན་བཟུང་ནས། །སྤྲིན་ན་བུན་གཡོ་བའི་གཡའ་གངས་ཀྱི་བྲག་ཕུག །ཉམས་རྟོགས་པའི་ལྟད་མོ་ལྟ་སྙིང་ལ་བྲོད་འདུག །གནས་རྒྱལ་ཁམས་ངེས་མེད་ཕ་གཞིས་སུ་བྱས་ནས། །འཕྲལ་གང་བྱུང་དེས་ཆོག་འགྲོ་ཀུན་གྱི་གཅེས་ཕྲུག །ཚེ་འདི་ཡི་བྱ་སྤྱོད་རྩིས་མེད་དུ་འདོར་ནུས། །རྗེ་ཁྱེད་རང་ལྟ་བུར་བྱིན་གྱིས་རང་རློབས་ཤིག །ཅེས་སྨྲས། ཡང་སྐབས་ཤིག་ཕ་མ་དང་སྤུན་ཟླ་ནང་མི་ལ་འཕྲིན་འདི་འདྲ་ཞིག་བཞག་ནས་རི་ཁྲོད་དུ་སོང་ན་བསམས་ཏེ་བྲིས་པ། ཀྱེ་མ་ཀྱེ་ཧུད་སྙིང་སྡུག་གི་ཕ་མ། །སྤྱིར་གྱིས་དལ་འབྱོར་ལུས་རྟེན་འདི་བསྐྱེད་དེ། །ཆུང་ནས་ད་བར་བྱམས་སྡུག་གི་སྐྱོང་བཞིན། །མཚན་ལྡན་བླ་མའི་ཞབས་དྲུང་ལ་གཏུགས་ཏེ། །ཆོས་མཐར་ཐར་ལམ་སྤྲོད་པ་འདི་དྲིན་ཆེ། །བདག་ཀྱང་མཚན་ལྡན་བླ་མ་ཡི་རྣམ་ཐར། །ཆོས་ལ་ཐོས་བསམ་བྱས་པ་ཡི་ལག་རྗེས། །ཚེ་འདིའི་བྱ་བ་ཅམ་གྱིས་རང་བསྐྱུར་ཏེ། །མི་མེད་ལུང་སྟོང་འགྲིམ་བློ་ཞིག་སྐྱེས་བྱུང༌། །མཐོ་མཛེས་ཁང་པར་ཕ་མ་གཉིས་བཞུགས་མཛོད། །བུ་ཆུང་བྲག་ཕུག་སྟོང་པ་ལ་དགའ་དྲགས། །འཇམ་ལེགས་ན་བཟའ་བཀའ་དྲིན་ནི་ཆེ་རུང༌། །མཁོ་མེད་ཕྱིང་དཀར་ན་བཟའ་ལ་དགའ་འདུག །རིན་ཐང་ཆེ་བའི་ཡོ་བྱད་འདི་བཞག་ནས། །འཁར་བསིལ་ལྷུང་བཟེད་ཆོས་གོས་ཀྱིས་ཆོག་འདུག །ཕངས་མེད་འདོད་དགུའི་ནོར་རྫས་འདི་བསྐྱུར་ནས། །གདམས་ངག་ཟབ་དགུའི་བེ་བུམ་ཞིག་བསོག་སྙམ། །མཛེས་སྡུག་མེ་ཏོག་སྐྱེད་ཚལ་འདི་བཞག་ནས། །དབེན་པའི་བྲག་སྐྱིབས་གཅིག་པུ་རུ་ཆས་འགྲོ། །འཁོར་གཡོག་མི་དགོས་ཆགས་སྡང་གི་ཉེ་འཁོན། །བྱ་དང་རི་དྭགས་གྲོགས་པོ་དང་འགྲོགས་སྙམ། །སྔོན་ཞིག་ཁྱབ་བདག་བླ་མ་རྗེའི་མདུན་ནས། །གསང་བ་སྙིང་ཐིག་དབང་བསྐུར་གྱི་སྐབས་སུ། །ཚེ་འདིའི་བྱ་བཞག་ཆམ་གྱིས་རང་བཞག་ནས། །ཆོས་བཞིན་སྤྱོད་པའི་ཁས་བླང་གི་དམ་བཅའ། །སྙིང་ལ་རྡོ་ཡི་རི་མོ་བཞིན་གསལ་བས། །དབེན་རི་མི་སྙོགས་ཀ་མེད་དུ་བྱུང་ལགས། །ཡབ་མེས་གོང་མའི་རྣམ་ཐར་དེ་དྲན་ནས། །སྒྲུབ་པ་མི་བྱེད་ཚུགས་ཐབས་ཀྱང་མི་འདུག །བདག་ཅག་ཚེ་འདིར་དགའ་མགུ་བཅས་འགྲོགས་རྒྱུ། །འཆི་བདག་བདུད་པོས་གསོན་བྲལ་དུ་གཏང་ངེས། །རེ་ཞིག་བུ་ཆུང་རི་སུལ་དུ་ཡིབ་ཀྱང༌། །དགྱེས་ཞལ་འཛུམ་དང་བྱེ་བྲལ་དུ་མི་སྲིད། །བཀའ་དྲིན་དྲན་པ་བརྗེད་མེད་ཀྱི་ངང་ནས། །ཉམས་རྟོགས་རྒྱལ་ས་ཟིན་པ་ཞིག་བྱུང་ན། །དྲིན་ལན་གཏང་རག་མི་བརྗེད་པ་འབུལ་ངེས། །དུས་ངན་སྙིགས་མ་ཆགས་སྡང་དང་ཕྲག་དོག །མེ་ལྟར་འབར་བས་དགོན་ཁོག་གི་མགོ་འཛིན། །བྱས་ཀྱང་ཆོས་དང་མཐུན་པ་ཞིག་དཀའ་བས། །བསེ་རུ་བཞིན་དུ་གཅིག་པུ་རུ་ཆས་སྙམ། །བསྟོད་པས་མི་དགའ་སྙན་གྲགས་ཀྱི་འབྲུག་སྒྲ། །འཕྲལ་འཕྲལ་བརྗོད་ཀྱང་སྟོང་འུར་ལས་ཅི་ཡོད། །འབྱོར་བས་མི་ཕྱུག་ཚོང་འདུས་ཀྱི་ཟས་ནོར། །ནམ་ཡལ་ཆ་མེད་སྦྲང་རྩི་བཞིན་བརླག་འོང༌། །འདུས་ཀྱང་བློ་སེམས་ཚེ་གཅིག་ཏུ་མི་མཐུན། །ནམ་གཞུག་སྦྲང་བུ་སྐྱེ་འཆི་ལ་ངེས་མེད། །སྐྱིད་ཀྱང་མི་ཞེན་གཏན་བདེ་ཡི་འདུན་མ། །ལྷ་ཆོས་ཉག་གཅིག་འདི་བདེ་དང་ཕྱི་སྐྱིད། །མི་ཆོས་སྒྲུབ་སྒྲུབ་ལུས་སེམས་ཀྱི་ངལ་བས། །དལ་འབྱོར་ཐོབ་པ་སྟོང་ལོག་ཏུ་བྱེད་འདྲ། །བྲག་ཕུག་རང་ཤོང་ཕ་ཁྱིམ་དུ་བཟུང་ནས། །བྱ་བཏང་རྒྱལ་པོ་བྱར་མེད་དུ་བློ་བདེའི། །འདུན་མ་བླ་མ་དཀོན་མཆོག་ལ་གཏད་སྙམ། །བུ་ཆུང་བསམ་དོན་འགྲུབ་པ་ཞིག་ཞུ་འོ། །ཞེས་བྲིས་ནས་གཅེན་དགེ་རྒན་ལ་བསྟན་པས་ཁྱེད་རང་སྒྲུབ་པ་ལ་མོས་པ་ཆེན་པོ་འདི་འདུན་མ་ལེགས་པོ་རེད། ཚེ་གཅིག་སྒྲུབ་པ་བྱེད་པ་ཞིག་བྱུང་ན་ང་ཡང་བསམ་པ་དེས་རྫོགས། འོན་ཀྱང་ད་ལྟ་ལོ་ཆུང་སྐབས་ཁ་ཕོ་མ་སྒྲོགས་མ་གཏོགས་སྒྲུབ་མཐར་མ་འཁྱོལ་ན་དེ་ལས་ངོ་ཚ་བ་མེད་པས་རིང་པོར་མི་ཐོག་པར་རང་གཉིས་དབེན་པར་འགྲོ་ཆོག །ཐོས་བསམ་སྒོམ་གསུམ་སྤེལ་མར་བྱེད། ཕ་མ་ལ་ཡང་སེམས་མི་བབ་པ་ཡོད་མ་རེད་པས་ཁྱེད་མ་འགྲོ་ཟེར་མི་འོང་ཟེར་བས་བློ་བདེ་བར་བྱུང༌། དེ་ནས་རིང་པོ་མ་ལོན་པར་མེ་ཡོས་རང་ལོ་བཅོ་བརྒྱད་སྟེང༌། རང་དང་གཅེན་དགེ་རྒན། སྒྲུབ་གཡོག་གཉིས་དང་བཅས་དབེན་པའི་བྲག་སྐྱིབས་དེ་རུ་འདུག་རུང་བར་བྱས་ཏེ་བསྡད། ཞོགས་པར་རཏ་གླིང་ཚེ་སྒྲུབ་ཡང་གསང་གུད་སྦས་ཀྱི་བསྙེན་པ་སྟོང་རྩ་རེ་དང༌། ཀུན་གཟིགས་མི་ཕམ་རིན་པོ་ཆེའི་འཇམ་དཔལ་སྨྲ་སེང་གི་སྒྲུབ་ཐབས་བློ་ཡི་ཉིན་བྱེད་སྟེང་བསྙེན་པ་སྟོང་རྩ་རེ་བཏང་ནས་ཐུན་ཐམས་ཅད་ཀྱི་མགོར་རྫོགས་ཆེན་སྟོན་པ་བཅུ་གཉིས་ཀྱི་གསོལ་འདེབས་མི་ཕམ་རིན་པོ་ཆེའི་གསུངས་དང༌། བླ་མ་ཡང་ཏིག་ཡིད་བཞིན་ནོར་བུའི་གསོལ་འདེབས་དང་ཕྱག་འཚལ་རེས་མོས་དང༌། ཐུན་གཤམ་དུ་ཀུན་མཁྱེན་གསུང་སྨོན་ཙམ་བཏོན་ནས་རྫོགས་པ་ཆེན་པོ་སེམས་ཉིད་ངལ་གསོའི་གནས་གསུམ་དགེ་བ་གསུམ་གྱི་དོན་ཁྲིད་བཞིན་དམིགས་རྐང་རེ་རེར་ཞག་བདུན་རེ་སེམས་འཛིན་དང༌། ཐུན་མཚམས་སུ་རྒྱུད་གསང་བ་སྙིང་པོའི་འགྲེལ་ཆེན་ཕྱོགས་བཅུ་མུན་སེལ་ཤོག་ངོས་རེ་བློ་འཛིན་དང༌། སེམས་ཉིད་ངལ་གསོ་རྩ་འགྲེལ་དང༌། ཡོན་ཏན་མཛོད་རྩ་བ་དང་འགྲེལ་བ་ཤིང་རྟ་གཉིས་དང༌། ཉི་ཟླ་གཉིས་ལ་ཐོས་བསམ་ཡང་ཡང་བྱས་པ་དང༌། བློ་ལྡོག་བཞིའི་དམིགས་ཐུན་སོ་སོའི་སྐབས་ཡོན་ཏན་མཛོད་རྩ་བ་ལེའུ་རེ་རེ་བཀླག་ཅིང་དོན་ལ་བསམ་མནོ་བསྐོར་བས་དེ་དག་གཅིག་གྲོགས་གཅིག་བྱས་ནས་ཆོས་ཡང་དག་ལ་བློ་ཅུང་ཟད་བཀོལ་ཐུབ་པ་བྱུང༌། དེའི་ཚེ་གནས་དེ་ཉིད་ལ་བསྟོད་པའི་གླུ་འདི་སྨྲས་སོ། །རྗེ་རྫོགས་པའི་སངས་རྒྱས་བི་ཛ་ཡ། །སྙིང་རུས་པའི་གཏིང་ནས་གསོལ་བ་འདེབས། །བདག་བློ་སྣ་ཆོས་ལ་བཀོལ་བ་ཡིས། །ཚེ་སྒྲུབ་པ་སྙོམས་པར་བྱིན་གྱིས་རློབས། །གནས་ངོ་མཚར་རྡོ་རྗེའི་ཀེའུ་ཚང༌། །བྲག་ཐོལ་སྐྱེས་ཙིཏྟ་གནམ་སློང་འདྲ། །ཡིད་འོང་བའི་ཕུག་པ་ཟུང་གིས་མཚན། །མཚམས་རྣམས་སུ་རྩྭ་ཤིང་ཕང་ཕུང་ཚོགས། །རྒྱན་རིན་ཆེན་དོ་ཤལ་བཞིན་དུ་འཕྱང༌། །རྩེ་ས་ལའི་ལྗོན་པ་གདུགས་ཀྱི་ཚུལ། །གཡས་གཡོན་ནས་རྐང་འཐུང་བསིལ་ཡབ་གཡོབ། །དེར་བྱིའུ་ཆུང་སྙན་པའི་སྒྲ་སྐད་སྒྲོག །མདུན་ལྗོན་ཤིང་ཡལ་ག་ལོ་འདབ་རྒྱས། །ཆབ་ཟིལ་པའི་མེ་ཏོག་མུ་ཏིག་འདྲ། །གཡས་གཡོན་ཀུན་ཤུག་པའི་ནགས་ཚལ་རྒྱས། །ཁོང་གཅན་གཟན་ངར་ཤིང་སྤྱང་ཀི་ངུ༌། །མདུན་རྩེ་མཐོ་རི་ཡི་ལྕུག་ཕྲན་ན། །བྱ་རི་དྭགས་བག་ཕེབས་སྐད་སྙན་སྒྲོག །མདོག་མི་གཅིག་མེ་ཏོག་མདངས་མཛེས་བཀྲ །དེར་བུང་བ་འཕུར་ཞིང་གླུ་ཡང་ལེན། །དབུས་སྤྱོད་ལམ་བཞི་ཤོང་བྲག་ཕུག་མཛེས། །དབྱར་བསིལ་ཞིང་དགུན་དུས་དྲོད་ཀྱིས་འཕྲོད། །བྲག་རྡོ་རྗེའི་ཐེམ་སྐས་མཛེས་པར་བཀྲ །ཤར་ཉི་ཟླའི་སྒྲོན་མེ་མདངས་རེ་གསལ། །ནུབ་རྫ་གངས་མཛེས་པའི་ལྷུན་པོ་བརྗིད། །མགུལ་ན་བུན་འཁྲིགས་པའི་དར་དཀར་དཔྱངས། །ཉི་ཟླ་བའི་ཟེར་གྱི་གཟི་བྱིན་གསལ། །བྱ་བྱིའུ་འཕུར་ལྡིང་གཡོ་ཞིང་འགྱུར། །མདུན་ཆུ་གཙང་ལྷ་ཡི་ཡོན་ཆབ་སྟོབ། །གནས་ཆགས་མེད་ཞེན་བྲལ་སྐྱིད་པ་ལ། །གཡེང་འདུ་འཛི་མེད་པས་དགའ་བ་ལ། །ཆོས་མཐུན་པའི་བསམ་གཏན་ཁང་བུ་འདིར། །བག་ཕེབས་ཏེ་གནས་པས་བློ་སེམས་བདེ། །སྒོ་གསུམ་གྱི་བརྩོན་པ་མི་ལྷོད་པས། །ཆོས་རྒྱུད་ལ་སྐྱེས་པར་བྱིན་གྱིས་རློབས། །དེའི་ཚེ་མཚན་གཉིད་ཁུག་པའི་དུས་མ་གཏོགས་གུང་སངས་ཀྱི་སྐབས་བར་སེང་ཡུད་ཙམ་ཡང་མ་བྱས་པར་དཔེ་ཆ་འབྲི་ཀློག །དམིགས་ཐུན་བཟུང་བ། ཕྱག་འཚལ་བཟླས་བརྗོད་ལ་བརྩོན་འགྲུས་བསྐྱེད་ཆེ་བས། གཅེན་བཤད་སྒྲུབ་ནས་སྐབས་སུ་གུང་སེང་ཕྲན་བུ་གྱིས་མ་གཏོགས་སྙིང་རླུང་སོགས་ཀྱི་རྐྱེན་འབྱུང་སྲིད་ཅེས་ཡང་ཡང་གསུངས་ཤིང༌། ཕ་མ་ཡང་མཚམས་མཚམས་སུ་འོང་བ་ལ་དེ་ཚུལ་སྨྲས་སོང་བས། ཕ་རྒན་ནས་བུ་ཁྱེད་རང་སྤྱིར་རབ་ཏུ་བྱུང་དགོས་ཟེར། ལྷག་པར་སྤྲུལ་སྐུའི་མཚན་གསོལ། དབང་ལུང་རྒྱ་ཆེར་ཞུས། དཔེ་ཆ་དང་ཉམས་ལེན་ལ་སྦྱངས་བརྩོན་དེ་ཙམ་ནུས་པ་ནི་ཕྲན་ཡང་ཤི་ན་བློ་བདེ། འོན་ཀྱང་ད་དུང་བླ་མ་ཉམས་རྟོགས་ཁྱད་པར་ཅན་དང་འཕྲད་ན་སྒྲོ་འདོགས་གཅོད་པ་གནད་ཆེ་རེད་ཟེར། དེ་ལྟར་བརྩོན་འགྲུས་ལྷོད་མེད་དུ་བྱས་ཀྱང༌། རྗེ་བཙུན་བླ་མ་རྡོ་རྗེ་འཆང་གི་བཀའ་དྲིན་གྱིས་བར་ཆད་གང་ཡང་མ་བྱུང༌། སྐྱོ་སངས་ལྟ་བུར་རྗེ་བཙུན་མི་ལ་རིན་པོ་ཆེའི་ཉམས་མགུར་དང༌། ཀུན་མཁྱེན་བླ་མ་འཇིགས་བྲལ་གླིང་པའི་རྣམ་ཐར་སྒྲུབ་པ་ནན་ཏན་གྱི་སྐོར་རྣམས་མཇལ་བས་དེ་དག་ལ་དད་སྤྲོ་ལྷག་པར་སྐྱེས་ཤིང༌། ཀུན་མཁྱེན་ཆེན་པོ་འཇིགས་མེད་གླིང་པ་དཔལ་གྱི་རིར་སྒྲུབ་པ་ལ་བཞུགས་སྐབས་དམ་བཅའ་བདུན་མཛད་པའི་རྗེས་སུ་ཅི་ནུས་བསླབ། བསམ་ཡས་མཆིམས་ཕུ་རུ་བཞུགས་སྐབས་ཨོག་དཀར་གྱིས་བྱ་ཝང་བསད་པ་དང༌། དད་སྦྱིན་གྱིས་སེམས་ཅན་བསད་པའི་ནང་ཁྲོལ་ཤ་ཁྲག་གཡོས་ཏེ་ཕུལ་བ་ལ་སྙིང་རྗེ་འཁྲུངས་ཚུལ་སོགས་ཀྱིས་སེམས་རྒྱུད་ལ་ངེས་འབྱུང༌། སྙིང་རྗེ་ཤུགས་ཆེན་པོ་སྐྱེས། ཉིན་རེར་ཤ་དུས་རེ་ལས་མི་ཟ་བའི་དམ་བཅའ་བཟུང༌། ཞིང་གི་ལོ་ཏོག་སད་ཀྱིས་ཁྱེར་བ་དང༌། ཆར་ཞོད་དཀོན་སྐབས་ཞིང་པ་རྣམས་སེམས་ཁྲལ་བྱེད་པ་ལའང་བྱང་ཆུབ་སེམས་དཔའ་དབང་ཐོབ་པ་ཞིག་ཡིན་ན་སྤྲིན་གྱིས་ནམ་མཁའ་ཁེབས་པའི་རྫུ་འཕྲུལ་བསྟན་ནས་ཆར་འབེབས་སྙམ་པའི་འདུན་པ་ཡང་ཡང་སྐྱེས་པ་བྱུང༌། ནམ་ཚོད་འཛིན་པའི་ཁྱིམ་བྱ་ཞིག་དང༌། ཁྱི་རྒན་ཞིག་ཡོད་པ་གུ་རུ་རིན་པོ་ཆེ་ལ་གསོལ་བ་ཡང་ཡང་བཏབ་པས་གཅན་གཟན་གྱི་ཁར་ཆུད་སོ་བཏབ་ཀྱང་རྨས་ཏེ་ཁྲག་མི་འོང་བ་དང༌། འདུག་གནས་རི་ཁྲོད་ཀྱི་ལུང་པ་དེར་འབྲོག་པ་རྣམས་ཀྱི་ཕྱུགས་དང་ར་ལུག་སོགས་རྫི་བོས་མ་རྙེད་ཀྱང་གཅན་གཟན་གྱིས་མི་བསད་པ་བྱུང༌། འཇམ་དཔལ་སྨྲ་སེང་བཟླས་སྒོམ་རྟག་པར་བྱེད་ཀྱི་ཡོད་ཀྱང་འདི་སྐོར་བཟླས་དམིགས་ལ་ཡིད་རྩེས་གཅིག་ཏུ་གཏོད་པས་ཡིན་སྙམ། མདོ་རྒྱུད་ཀྱི་ཟབ་གནད་ལ་གོ་བ་སྔར་ལས་བཟང་བ་དང༌། སྙན་ངག་གི་བརྗོད་པའང་བཟང་དུ་སོང་བ་བྱུང༌། ཡང་བསམ་མནོ་ཞིག་ལ་ད་སྟེ་མི་མེད་ལུང་སྟོང་ཞིག་ལ་རང་གཅིག་པུ་གནས། ཟས་གོས་ཀྱི་བདེ་སྐྱིད་ལ་མི་ལྟ་བ་རི་དྭགས་རྨས་མ་བཞིན་དུ་འགྲོ། རྗེ་བཙུན་མི་ལ་རས་པའི་རྣམ་ཐར་འཁྱོངས་པ་ཞིག་བྱེད་དགོས་སྙམ་པའི་འདུན་པ་བཟློག་ཏུ་མེད་པ་ཞིག་སྐྱེས་ནས་གླུར་བླངས་པ་ནི། རྗེ་སྐུ་གསུམ་གྱི་ཡོན་ཏན་མཐར་ཕྱིན་ཀྱང༌། །ཞིང་མ་དག་འགྲོ་བ་སྒྲོལ་བའི་ཕྱིར། །དཔལ་བྱ་བཏང་གི་རྒྱལ་པོའི་ཚུལ་བསྟན་པ། །མགོན་པདྨ་བི་ཛ་སྙིང་ནས་དྲན། །རྟེན་དལ་འབྱོར་མི་ལུས་རིན་པོ་ཆེ། །དགྲ་འཆི་བདག་གི་ཇག་པས་བརླག་སྙམ་པའི། །སེམས་བཟོད་མེད་གདུང་བའི་ཟུག་རྔུ་དེས། །ཡ་ང་བ་བྱིས་ཕྲུག་ཐང་ལྷུང་འདྲ། །གནས་ངན་སོང་གཡང་ས་གཏིང་རིང་ཞིང༌། །དུས་ད་ལྟའི་མཐོ་རིས་བདེ་སྐྱིད་འདི། །དཔེ་བར་སྣང་འཇའ་བཞིན་འཇིག་ལ་ཁད། །སྡིག་ཆར་སྤྲིན་འཁྲིགས་པས་ཁེབས་ལ་སོམས། །སྐྱིད་དགའ་བའི་ཕོ་བྲང་བརྗིད་ཆེ་ཡང༌། །འཆི་བདག་གི་འཇིགས་པ་སྲུང་མི་ནུས། །ཟས་ཞིམ་དགུའི་བཟའ་བཅའ་རོ་བདའ་ཡང༌། །ཟངས་ཞུན་མ་འཐུང་བའི་རྒྱུ་རུ་སྲིད། །གོས་འཇམ་སོགས་དཀྲིས་པའི་གཟུགས་གཅེས་ཀྱང༌། །རོ་རུལ་དྲི་ནམ་འབྱུང་ཆ་མ་མཆིས། །གཟུགས་ལང་ཚོའི་ཉམས་འགྱུར་ཡིད་དགའ་ཡང༌། །མིག་དཔྲལ་བར་བསྡུ་དུས་ཕན་པ་བྲལ། །རྒྱན་བྱི་དོར་མཛེས་པའི་རྒྱུ་ལགས་ཀྱང༌། །ཁོང་གཤིན་རྗེའི་ཁྲོ་གཉེར་བསླུ་མི་ཐུབ། །སྙན་གྲགས་པས་རྒྱལ་ཁམས་ཀུན་ཁྱབ་ཀྱང༌། །རང་བེམ་རིག་བྲལ་དུས་དེས་མི་ཕན། །ཁ་གྲགས་དང་སྟོབས་ཀྱིས་ཀུན་འཇིགས་ཀྱང༌། །རང་གཅིག་པུར་འགྲོ་དུས་སྐྱོབ་མི་ནུས། ཆེ་བཙན་པོའི་ཐོབ་ཐང་གཉན་བརྗིད་ཀྱང༌། །རྐྱེན་འཆི་བདག་ཁྲིམས་ར་བཟློག་ཐབས་བྲལ། །མི་མང་པོའི་འདུ་བ་ཆགས་སྡང་རྒྱུ། །ཡུལ་བར་དོར་འགྲོ་དུས་གཅིག་པུ་ཡིན། །ཚེ་འདི་ཡི་བྱ་བ་རྒྱང་བསྲིངས་ནས། །རང་གཅིག་པུ་དབེན་པའི་བྲག་སྐྱིབས་སུ། །དཔེ་རི་དྭགས་རྨས་མ་བཞིན་བསྡད་ནས། །ནང་སེམས་ལ་ལྟད་མོ་ལྟ་སྙིང་འདོད། །ཕ་གྲུབ་ཐོབ་གོང་མ་ཐམས་ཅད་ཀྱང༌། །རི་སྟོང་པའི་བྲག་རིའི་དྲུང་བཞུགས་ཏེ། །ཉམས་རྟོགས་པའི་རྒྱལ་ས་ཟིན་པ་ཡི། །རྗེ་མི་ལ་ལྟ་བུའི་རྣམ་ཐར་དྲན། །ང་ལྟོགས་ན་ཏིང་འཛིན་ཟས་སུ་ཟ། །ལུས་གྲང་ན་གཏུམ་མོ་གོས་སུ་གྱོན། །གྲོགས་བྱ་དང་རི་དྭགས་མཉམ་འགྲོགས་ནས། །སྤྲིན་ན་བུན་འཁྲིགས་པའི་རི་ལ་འགྲོ། །མིས་བཟོ་བཅོས་མ་བྱས་བྲག་གི་ཕུག །ཞིང་སོ་ནམ་མ་དགོས་ལོ་མའི་ཟས། །ཆུ་དྭངས་ལ་བསིལ་བ་གཡའ་མའི་ཆབ། །བྱ་གོང་མོ་ངེད་གཉིས་འགྲོགས་སྙིང་འདོད། །ཤིང་ལྗོན་བཟང་བྱས་པའི་གྲིབ་བསིལ་དུ། །སེམས་ངལ་གསོ་བརྟེན་པས་བག་རེ་ཕེབས། །རླུང་སེར་བུའི་བསིལ་ཡབ་ཁམས་རེ་དྭངས། །མི་གཅིག་པུ་བྱ་བྱེད་ཆོས་དང་མཐུན། །རྫ་རྩེ་མཐོ་ནམ་མཁའ་མཐའ་རྒྱ་ཆེ། །ནང་རིག་སྟོང་དགོངས་པ་རྩལ་ཤུགས་སྐྱེད། །སྟེང་ཉི་ཟླའི་འཛུམ་ཟེར་སྙིང་ལ་ཟུག །དབྱིངས་རིག་པ་སྒྲོན་དྲུག་སྦུབས་སུ་འཇུག །སྐབས་རེས་འགའ་སྤྲིན་དང་ན་བུན་ལྡང༌། །འབྲུག་གློག་དམར་འཁྱུག་པའི་གར་སྟབས་རྩེ། །རླུང་འུར་འུར་སྤྲིན་ནག་ཁོ་རོ་རོ། །དགྲ་བར་དོའི་སྒྲ་འོད་ཟེར་གསུམ་མཚོན། །སྤང་ནེ་འུ་དྭངས་ཞིང་དལ་གྱིས་རྒྱུ། །གྲོགས་གནའ་ཕྲུག་རྩེ་ཞིང་བྲག་ལ་འཛེགས། །བྱ་མཐོན་མཐིང་སྐད་སྙན་འཕུར་རྩལ་སྦྱོང༌། །རྒོད་ཐང་དཀར་དལ་གྱིས་བསྐོར་ལ་འགྲོ། །མ་མཁའ་འགྲོའི་འདུ་བ་མ་གཏོགས་པའི། །མི་སྡིག་ཅན་རྒྱུ་འགྲུལ་ནམ་ཡང་མེད། །མཚོ་ཁ་ཞེང་ཆེ་བ་སྔོ་ལྟེམ་མེ། །ནང་རིག་པ་ཅོག་བཞག་བཞི་མཚོན་བརྡ། །བྱ་ངང་པ་ཕྲུ་གུ་ཁྲིད་ནས་འགྲོ། །ངག་སྐད་སྙན་སྒྲོག་ཅིང་གཤོག་རྩལ་སྦྱོང༌། །བྱམས་སྙིང་རྗེའི་གསལ་འདེབས་ཅི་ཡང་བྱེད། །ངས་ཕ་གཞིས་ལུང་པ་སྟོང་པ་རུ། །གཡའ་གངས་རི་ཆབ་བསིལ་ལ་བརྟེན་ནས། །ཉམས་རྟོགས་པའི་རྒྱལ་ས་འཛིན་དུ་འགྲོ། །ད་ཅིས་ཀྱང་དགོས་མེད་ཁོ་ཐག་ཆོད། །ཚེ་འདིར་སྣང་བདེ་སྡུག་གྲངས་མེད་པ། །སྔར་མྱོང་ཚད་ཆུ་ཡི་རི་མོ་འདྲ། །གཏིང་འཁོར་བའི་བག་ཆགས་བསགས་པ་ལས། །ཕན་ཡོད་མེད་ད་ལྟའི་ལུས་ལ་ལྟོས། །དུས་མ་འོངས་རེ་དོགས་སོ་ཚིས་ཀྱིས། །ལས་འདི་འདྲ་བསགས་ནས་མི་ཚེ་ཟད། །དགྲ་འཆི་བདག་ཞགས་པ་ཐེབས་པའི་མོད། །དབུགས་ཧར་གྱིས་འགྲོ་དུས་ཕན་ནམ་སོམས། །ང་ཅོལ་ཆུང་བྱིས་པ་ཡིན་ན་ཡང༌། །ཕ་བླ་མ་རྒྱལ་ཚབ་ཆོས་ཀྱི་རྗེས། །བྱིན་སྙིང་དུ་ཕབ་པས་ངེས་འབྱུང་སྐྱེས། །ཚེ་འདི་སྣང་བྱ་སྤྱོད་འཁྲུལ་པར་མཐོང༌། །བློ་ངེས་འབྱུང་སྐྱེས་པའི་ཀུན་རྟོག་དེ། །བཟོད་མ་ནུས་ཁ་ནས་ཤོར་ཏེ་བྲིས། །རྒྱུད་སོ་སྐྱེའི་ཀུན་རྟོག་མི་རྟག་ཀྱང༌། །རྐྱེན་བར་ཆད་མེད་པར་བྱིན་གྱིས་རློབས། །ཆོས་ཀུན་གྱི་རྩ་བ་ངེས་འབྱུང་འདི། །རྡོའི་རི་མོ་བཞིན་དུ་བརྟན་པ་ཡིས། །རྗེ་བྱ་བྲལ་ནམ་མཁའི་རྣལ་འབྱོར་པ། །སྐྱབས་པདྨ་བི་ཛ་ལྟ་བུར་སྨོན། །རྡོ་རྗེ་འཆང་མཁྱེན་བརྩེའི་དབང་པོའི་གསུང་མགུར་མཇལ་ཞིང༌། དེའི་རྣམ་འགྱུར་ལྟ་བུའི་མགུར་པོད་ཅིག་ཡོད་པ་ཀུན་གཟིགས་ཆོས་ཀྱི་བློ་གྲོས་རིན་པོ་ཆེར་གཟིགས་འབུལ་ཞུས་པས། ཀུན་མཁྱེན་ཡབ་སྲས་སོགས་བཞིན་དུ་དེང་སང་མགུར་ཞིག་ལ་བདུད་འཇོམས་དང་ཁྱེད་གཉིས་འགྲན་ཟླ་བྲལ་བ་འདུག་གསུངས། །འདི་དག་གི་ཚེ་སྤྱིར་སྔ་འགྱུར་གྱི་རིག་འཛིན་ཕལ་མོ་ཆེ། སྒོས་འཇམ་མགོན་རྣམ་གསུམ། བདག་གི་རྣམ་འདྲེན་ཆེན་པོ་རྣམས་དབེན་པར་སྦས་ཚུལ་ཁོ་ནས་བཞུགས་ཏེ་ཐོས་བསམ་སྒོམ་གསུམ། བསྟན་འགྲོའི་དོན་མཛད་པ་རྣམ་ཐར་གྱི་གཙོ་བོར་འདུག་པས་དེ་བཞིན་དགོས་འདུག་སྙམ་སྟེ་རང་གི་ཕ་མ་ཙམ་ལས་སུ་ལའང་ངོ་མ་འཕྲད། འཇིག་རྟེན་ཚེ་འདིའི་བྱ་བཞག་དང་ངོ་སྲུང་སོགས་ཐམས་ཅད་རིང་དུ་བོར། སྐད་ཆ་གླེང་བརྗོད་ཙམ་ལ་ཡང་དོན་མེད་པ་གཏན་ནས་མ་སྨྲས། འཚོ་གོས་ཀྱི་དཀའ་ངལ་ནི་གཏན་ནས་མེད་པས་མི་ཚེ་རིལ་པོར་འདི་བཞིན་སྐྱིད་ལ་སོས་བདེར་འདུག་སྙམ་པ་བྱུང༌། མཁན་ཆེན་ཐུབ་བསྟན་ཆོས་འཕེལ་གྱི་བཀའ་བཞིན་གསང་འགྲེལ་ཕྱོགས་བཅུ་མུན་སེལ་བློ་འཛིན་གྱི་འབད་བརྩོན་ཡང་ཡང་བགྱིས། ཡང་ནགས་ཚལ་ཉམས་དགའ་ཞིང་སྤང་ལྗོངས་ཡོད་པ་ཞིག་ཏུ་བསམ་གཏན་གྱི་སྤྱིལ་བུ་ལ་བརྟེན་ནས་ཀྱང་ལོ་ཤས་བསྡད། ཡང་སྐབས་ཤིག་ཕ་དམ་པ་སངས་རྒྱས་ཀྱི་སྒྲུབ་ཕུག་ཏུ་གྲགས་པ་ཞིག་ལ། མཉན་པ་རིན་པོ་ཆེ་དང་ང་རང་གཉིས་གནས་འབྲེལ་ཕྱིན་པས་དཀར་ཕྱོགས་ཀྱི་ཚེས་བཅུ་ཟླ་བ་གྲོ་བཞིན་གྱི་འགྲུབ་སྦྱོར་ཞིག་ལ་འཕགས་མའི་སྙིང་ཐིག་གི་ཚོགས་གཏོང་སྐབས། མཁྱེན་བརྩེ་རིན་པོ་ཆེའི་གཟིགས་པ་ལྔ་ཡི་དག་སྣང་ལྟར་ཧེ་རུ་ཀ་ལྔ་ལ་ཟབ་དོན་དང་སྦྱར་བའི་གསོལ་འདེབས་ཤིག་བྲིས་མ་ཐག་ལུང་ཆུང་གི་ཆུ་བོ་གློ་བུར་དུ་རྒྱས་པས་དཔྱིད་སོས་ཀྱི་ཆུ་ལྟ་བུར་གྱུར་པ་བྱུང༌། དེ་སྐོར་དགེ་མང་མཁན་ཆེན་ཐེག་མཆོག་དང༌། མཁན་སྣ་ཚོགས་ཕེབས་ནས་རི་ཁྲོད་དུ་བཞུགས་ནས་ཀློང་སྙིང་ཁྲིད་སྐོར་དང༌། གསང་འགྲེལ་དགོངས་རྒྱན། ཞལ་ལུང༌། དཀོན་མཆོག་འགྲེལ། བར་དོ་དྲུག་ཁྲིད། དགེ་མང་དབོན་ཨོ་རྒྱན་བསྟན་འཛིན་ནོར་བུའི་བཀའ་འབུམ། རྡོར་སེམས་མངོན་དགའ། སྙིང་ཐིག་ཇོ་ལུགས་སྒྲོལ་དཀར་གྱི་དབང་སོགས་ཞུས། མཁན་རིན་པོ་ཆེ་རྣམ་གཉིས་ཀྱི་ཐུན་མིན་ཐུགས་བརྩེས་ཕེབ་ཁར་འབྲལ་མི་ཕོད་པ་ལྟ་བུར་མཛད། མཁན་ཉིད་ཀྱི་ཕྱག་བྲིས་ཡོན་ཏན་མཛོད་ཀྱི་འགྲེལ་ཆེན་ཉི་ཟླའི་འོད་ཟེར་གྱི་ཕྱག་དཔེ་བསྩལ། དེའི་ཚེ་རང་ཁྱིམ་གྱི་གཡོག་པོ་སོགས་ཁ་ཤས་ཀྱིས་སྤྱིར་མི་དཔོན་གྱི་སྲས་ཕ་མ་ཕྱུག་པོའི་གཅེས་ཕྲུག་དེ་སྔ་སྐྱིད་པོ་ཁོ་ན་ལས་མ་བྱུང་བ་འདི་བྲག་ཕུག་དང་རི་ཁྲོད་འདི་ལྟར་བཞུགས་ཚུགས་པ་ངོ་མཚར་ཆེ། སྐྱེས་བུ་དམ་པ་གཞན་དང་ཅི་འདྲ་ཟེར་མཁན་བྱུང༌། རི་ཁྲོད་སྒྲུབ་པ་པོ་གཞན་དག་ཀྱང་དཀའ་སྤྱད་དང་སྙིང་རུས་བྱེད་སྐབས་མི་དཔོན་ཕྱུག་པོའི་གཅེས་ཕྲུག་ཀྱང་རི་ཁྲོད་དུ་འདི་ལྟར་བཞུགས་ན་བདག་ཅག་དཀའ་སྤྱད་དང་སྙིང་རུས་ཅི་ཕྱིར་མི་ནུས་བསམ་པས་ཕན་པ་བྱུང་སྐད། སྤྱིར་སྐྱེ་བ་སྔ་མ་རི་ལ་རྟག་པར་གནས་པའི་རྔོན་པའམ་རི་སྐྱེས་ལྟ་བུ་གང་གི་ལུས་བླངས་པའི་བག་ཆགས་ཀྱིས་ཡིན་ན་བྲག་ཕུག་ཡིད་དུ་འོང་བའམ། ནགས་ཚལ་བལྟ་ན་སྡུག་པའི་ནང་སྤྱིལ་བུ་སོགས་མཐོང་མ་ཐག་སེམས་བག་དྲོ་འུར་རེའི་འདི་འདྲ་ཞིག་ཏུ་གཅིག་པུ་ཁུ་སིམ་མེར་བསྡད་ན་བསམ་པ་རང་བཞིན་གྱིས་སྐྱེ་བ་འདུག །དེ་སྐབས་ས་དཀར་དགོན་གྱི་དབྱར་གནས་དགེ་འདུན་ཉི་ཤུ་སྐོར་ལ་ཀྱེ་རྡོར་མངོན་རྟོགས་ཀྱི་ཁྲིད་ཀྱང་བྱས། མི་ཚེའི་ལྷག་མ་ཇི་ཡོད་དབེན་པར་སྒྲུབ་པ་ཁོ་ན་བྱེད། ཉམས་ལེན་གྱི་སྙིང་པོ་རྫོགས་ཆེན་ཁོ་ན་དགོས་འདུག་པས་དེའི་མྱོང་ཁྲིད་ཞུ་བའི་ཕྱིར། ལྕགས་རྟ་ལོར་རྗེ་དབོན་རིན་པོ་ཆེ་ཨོ་རྒྱན་བསྟན་འཛིན་ནོར་བུའི་དངོས་སློབ་སྐུ་ཚེ་རིལ་པོར་བྱ་བཏང་གིས་དབེན་པ་བསྟེན་ཏེ་སེམས་ཉིད་ངལ་གསོ་དང༌། བླ་མ་ཡང་ཏིག་གི་ཉམས་ལེན་འབའ་ཞིག་ལ་ཆིག་དྲིལ་སྒྲུབ་པ་ཁོ་ན་མཛད་པའི་བླ་མ་རིན་པོ་ཆེ་ཀུན་དགའ་དཔལ་ལྡན་རི་ཁྲོད་དུ་ཆེད་དུ་གདན་འདྲེན་གྱིས་རྗེ་ཉིད་ཀྱི་སྐུ་ཚེ་རིལ་པོའི་ཉམས་བཞེས་བླ་མ་ཡང་ཏིག་ཡིད་བཞིན་ནོར་བུའི་སྨིན་ཁྲིད་ཞིབ་རྒྱས། ཀློང་སྙིང་རྩ་རླུང་གི་འཁྲུལ་འཁོར་ལག་ཁྲིད་བཅས་ཞིབ་པར་བསྩལ། བླ་མ་ཡང་ཏིག་གི་སྙན་བརྒྱུད་ཆུང་ངུ་ཡེ་ཤེས་རང་སྣང་གི་མཐར་གཙིགས་ཆེ་བ་བཀའ་རྒྱས་གདམས་པའི་སྐབས། འཕྲོས་དོན་དུ་ཁོ་བོས་རྗེ་དབོན་རིན་པོ་ཆེ་ལས་བླ་མ་ཡང་ཏིག་གི་དབང་དང་སྨིན་ཁྲིད་ཞུས་ནས་བླ་མའི་རིམ་པ་དངོས་གྲུབ་རྒྱ་མཚོའི་བླ་མའི་རྣལ་འབྱོར་དང༌། སྙན་བརྒྱུད་ཆུང་ངུའི་བླ་མའི་རྣལ་འབྱོར་བཅས་ཀྱིས་ཉིན་བཞིན་མ་ཆགས་པར་ཉམས་ལེན་བྱེད་པར་ཁས་བླངས་ནས། ཡང་ཏིག་ཡིད་བཞིན་ནོར་བུའི་གླེགས་བམ་འབྲལ་སྤང་བྱས་ནས་འདི་ཁོ་ན་ལ་བློ་གཏད་དེ་མི་ཚེ་རིལ་པོ་ད་ལྟའི་བར་ཉམས་སུ་བླངས་ནས་ཉམས་རྟོགས་ཀྱི་གདེངས་སྐྱེས་པ་མེད་ཀྱང༌། གདམས་ངག་འདིས་བསླུ་འོང་སྙམ་པ་རྨི་ལམ་དུ་ཡང་མ་དྲན་ཡིད་ཆེས་ཕྱིར་མི་ལྡོག་པ་ཡོད། བར་སྐབས་ཤིག་མུན་མཚམས་ལ་བཞུགས་པའི་སྐབས་བར་དོའི་སྣང་བ་ལྟ་བུའི་འཇིགས་སྣང་ཤིན་ཏུ་ཆེ་བར་བྱུང་ཀྱང་ཆོས་དང་བླ་མ་ལ་ཡིད་ཆེས་ལྷག་པར་སྐྱེས། རྩ་དཀར་གྱི་ནད་ཅིག་བྱུང་བ་རྟེན་འབྲེལ་ལུས་ཀྱི་གེགས་སེལ་ཉམས་ལེན་རྒྱུན་རིང་དུ་འབད་པས་ནད་ལས་གྲོལ། ཕྲན་གྱི་མི་རིགས་ལ་ཚེ་རིང་པོར་བསྡད་པ་མེད་ཀྱང་ཡི་དམ་ཡིད་བཞིན་ནོར་བུའི་བསྙེན་སྒྲུབ་ལོ་རེ་བཞིན་མ་ཆག་པར་ཉམས་སུ་བླངས་པས་ཚེ་མཐར་ཕྱིན་པ་བྱུང་ཞིང༌། སྔར་རྗེ་དབོན་རིན་པོ་ཆེས་བླ་མ་ཡང་ཏིག་གི་དབང་ཁྲིད་བདག་ཅག་ལ་གནང་སྟེ་རྫོགས་པས་སྐབས། དིལ་མགོ་བུས་ཀུན་མཁྱེན་ཆེན་པོའི་ཞལ་ཐང་ཞིག་ཕུལ་བ་རྟེན་འབྲེལ་བཟང་གསུངས་ནས་ཁོ་བོ་ལ་དད་རྟེན་དུ་བསྩལ། ད་རེས་ཁྱེད་ལ་ཞིབ་ཁྲིད་དུ་ཕུལ་བས་སྒྲུབ་པ་སྙིང་པོ་བྱེད་དགོས་པ་དང་ཞར་བྱུང་དད་ལྡན་སུ་བྱུང་ལ་ཐུན་མོང་ཐུན་མིན་གྱི་བཀའ་ཁྲིད་རྟག་པར་གསུངས་ནས་བསྟན་འགྲོའི་དོན་དགོས་ཚུལ་དང༌། སྐུ་ཚེ་རིལ་པོར་དད་རྟེན་དུ་བཅངས་པའི་མཛོད་བདུན། ངལ་གསོ་སྐོར་གསུམ་གྱི་ཕྱག་དཔེ་བཅས་ཐུགས་བརྩེ་ཆེན་པོས་བསྩལ་བར་མཛད་དེ་འདི་ལ་ཐོས་བསམ་སྒོམ་གསུམ་རྒྱུན་མི་ཆད་པར་གནང་དགོས་པར་གདམས་པ་བཞིན་ད་ལྟའི་བར་ཐོས་བསམ་ཅི་ནུས་འབད་ཁུལ་བྱས། རྗེ་བླ་མ་གཉིས་ཀས་ཀློང་ཆེན་སྙིང་ཐིག་རྩ་རླུང་འདི། དར་དུས་དར་དུས་དར་ཆེ་བས། །རས་པ་ཁྲ་རིས་ས་སྟེང་ཁྱབ། །གུད་དུས་གུད་དུས་གུད་ཆེ་བས། །བླ་མ་དཔལ་དགེ་མ་གཏོགས་པ། །བརྒྱུད་པ་འཛིན་མཁན་གཅིག་ཀྱང་མེད། །ཅེས་སོགས་གསུངས་པ་ལྟར་རྡོ་གྲུབ་འཇིགས་མེད་ཕྲིན་ལས་འོད་ཟེར་གྱིས་རོག་ཟ་དཔལ་དགེ་ལ་གནང་བའི་སྙིང་ཐིག་རྩ་རླུང་གི་ཁྲིད་དཔལ་སྤྲུལ་རིན་པོ་ཆེས་ཆེད་དུ་གསན་ནས་གཟིམ་སྦྲའི་གུང་ཤིང་ལ་འཁྲུལ་འཁོར་མཛད་པའི་དབུ་ཡི་དྲེག་པ་ཆགས་པ་ཙམ་དུ་སྦྱངས་པ་མཛད། དེ་ལས་རྗེ་དབོན་ཨོ་རྒྱན་བསྟན་འཛིན་ནོར་བུ་དང༌། ཨ་འཛོམ་འབྲུག་པ་རིན་པོ་ཆེས་གསན་ནས། རྗེ་དབོན་རིན་པོ་ཆེའི་སྐུ་ཚེ་དེར་ཉམས་བཞེས་མ་ཆག་པར་གནང་བ་ལས་ཁོང་རྣམ་པ་གཉིས་ཀས་གསན་ནས་ཉམས་བཞེས་གནང་བ་ཡིན་པས་ཤིན་ཏུ་གལ་གནད་ཆེ་ཚུལ་བཀའ་བསླབ་ཡང་ཡང་གནང་བར་མཛད་པས་རི་ཁྲོད་དུ་ཉིན་རེ་བཞིན་འཁྲུལ་འཁོར་ལ་བརྩོན་པ་རྒྱུན་རིང་དུ་བྱས་པས་རླུང་སེམས་ལས་སུ་རུང་བའི་ལམ་རྟགས་གང་ཡང་མ་བྱུང་ཀྱང༌། འཁྲུལ་འཁོར་གྱི་ལག་ཁྲིད་ལ་གོམས་པ་བརྟན་པོ་བྱུང༌། སྐུ་ཚེ་རིལ་པོར་དབེན་པར་རྫོགས་ཆེན་སྒོམ་པའི་བླ་མ་རིན་པོ་ཆེ་ཀུན་དགའ་དཔལ་ལྡན་ནས་བུ་ཁྱོད་རི་ཁྲོད་བསྡད་པ་འཕྲོ་བརླག་རེད་མི་འདུག་གསུངས། བར་སྐབས་བཀྲ་ཤིས་མཆོད་ཆོག་དང༌། འཇམ་དཔལ་མཆོག་སྦྱིན་རྡོ་རྗེའི་སྒྲུབ་ཐབས་བཞིན་ཚོགས་ཀྱི་མཆོད་པ་འབུམ་ཕྲག་གསུམ་ཙམ་ཕུལ། རང་གནས་ཀྱི་ཡུལ་ལྷ་ཟོ་དོར་ཆེ་ཁག་རྣམས་མཚོན་ཆུ་མིག་གཉན་པོ་རྣམས་སུ་ས་བཅུད་གསོ་བའི་གཏེར་བུམ། གསས་མཁར་བསྟོད་པ། བསང་རི་ཁྲུས་སོགས་བྱེད་བཞིན་སྐྱོ་བསངས་ལ་ཕྱིན། ཐུན་གསེང་དུ་སངས་རྒྱས་མཉན་པ་རིན་པོ་ཆེ། མཁར་མགོ་རབ་མཛེས་སྤྲུལ་སྐུ་སོགས་རང་སློབ་བཅུ་སྐོར་ལ་ཀློང་ཆེན་མཛོད་བདུན། ངལ་གསོ་སྐོར་གསུམ་བཅས་ཀྱི་ལུང་དང༌། བན་ཆེན་མཁན་ཀརྨ་གུ་རུ་ལ་ཡོན་ཏན་མཛོད་བཤད། སྤྱིར་རང་གི་མཚན་ལྡན་བླ་མ་ཐམས་ཅད་ཀྱིས་ཁྱེད་རང་ཚུལ་གནས་ཐོས་བསམ་སྒོམ་པ་ལེགས་པར་གྱིས། རྗེས་ནས་བསྟན་པ་འཛིན་སྐྱོང་སྤེལ་གསུམ་གྱིས་སློབ་མ་སྐྱོང་དགོས་རེད། ད་ལྟ་ནས་མོས་ལྡན་རྣམས་ལ་དབང་ཁྲིད་གྱིས་ཞེས་ཡང་ཡང་གསུངས་པ་ལྟར་ཆོས་འདོད་ཉམས་ཆུང་ཁ་ཤས་ལ་ཀུན་བཟང་བླ་མའི་ཞལ་ལུང་དང༌། ཡེ་ཤེས་བླ་མའི་ཁྲིད་ཀྱང་ཁ་ཤས་བགྱིས་པ་དང༌། ཕྱིས་སུ་མདོ་སྒྱུ་སེམས་གསུམ་བཀའ་དགོངས་སོགས་དབང་ལུང་ཆེ་ཁག་འཆད་སྤེལ་བྱས་ཚུལ་འཇམ་མགོན་བླ་མ་ཆོས་ཀྱི་བློ་གྲོས་རིན་པོ་ཆེར་ཞུས་པས་ཀུན་མཁྱེན་འཇིགས་མེད་གླིང་པའི་ཕྲིན་ལས་ཀྱི་མཐའ་བསྐྱངས་ནས། འོག་མིན་ས་ལ་འཕོས་པ་ལྟ་བུའི་སྨིན་གྲོལ་རྒྱ་ཆེར་བསྩལ་བ་ངོ་མཚར་ཆེ་བའི་སྙན་ངག་གི་ཚིགས་བཅད་ཡང་ཡང་བསྩལ་བ་ལོ་ནར་སོན་བཞིན་རང་རྒྱུད་མ་དུལ་བའི་ཆོས་འཆད་པའི་གཟུགས་བརྙན་རྒྱུན་ཆད་མེད་པས་མང་པོ་ཞིག་ལ་མགོ་སྐོར་བྱེད་དགོས་བྱུང་བ་ལ་དགོངས་སམ་སྙམ། ཁྱབ་བདག་བཀའ་འགྱུར་ཀརྨ་འོད་གསལ་ལྷུན་གྲུབ་ལས་འཇའ་ཚོན་པོད་དྲུག །མཚན་སྤྲུལ་འཇམ་དཔལ་ནོར་བུ་ལས་གསན་པའི་ལུང་དང༌། གནམ་ཆོས་པོད་བཅུ་གསུམ། ཆགས་མེད་རིན་པོ་ཆེའི་རྣམ་ཐར། སྤྲུལ་སྐུ་མི་འགྱུར་རྡོ་རྗེ་དང་ཆགས་མེད་རིན་པོ་ཆེའི་སྐྱེ་བརྒྱུད་རྣམ་ཐར། ཆགས་མེད་རིན་པོ་ཆེའི་རི་ཆོས་དེའི་རྒྱབ་ཆོས། ཐུགས་རྗེ་ཆེན་པོའི་དམར་ཁྲིད། དེའི་སྔོན་འགྲོ། གཡུ་ཐོག་སྙིང་ཐིག་ཆ་ལག་བཅོ་བརྒྱད། ཀརྨའི་མཁན་ཆེན་རིན་ཆེན་དར་རྒྱས་ཀྱི་ཡོན་དགེའི་གྲོ་ལོད་ཀྱི་ཟིན་བྲིས་པོད་གཅིག །པདྨ་བཀའ་ཐང༌། བཀའ་ཐང་སྡེ་ལྔ། སྟག་ཤམ་གཏེར་བྱོན་བཀའ་ཐང༌། མཚོ་རྒྱལ་རྣམ་ཐར་རྣམས་དྲུང་རིན་ཆེན་ལས་གསན་པའི་ལུང་རྣམས་བཀའ་དྲིན་ཐོབ། རང་ལོ་ཉི་ཤུའི་སྐོར་དབེན་པར་གནས་པའི་སྐབས་ཤིག་རྨི་ལམ་དུ་རྒྱ་མཚོ་ཆེན་པོ་ཞིག་གི་བར་སྣང་དུ་སྤྲིན་དང་ན་བུན་སྟུག་པོ་འཁྲིགས་པའི་ཀློང་དུ་རང་ཉིད་སྐུ་མདོག་སེར་པོ་སྦྲུལ་གྱི་གདེང་ཀ་དང་རིན་པོ་ཆེའི་རྒྱན་ཆས་མང་པོ་ཅན་སྨད་སྦྲུལ་དུ་འཁྱིལ་བ་ཞིག་བྱེད་དེ་དགའ་སྤྲོའི་ངང་བར་སྣང་དུ་འགྲོ་བར་རྨིས་པ་ཕྱིས་འཇམ་མགོན་བླ་མ་དྷརྨ་མ་ཏི་རིན་པོ་ཆེ་ལ་ཞུས་པས། ཁྱེད་རང་ཀླུ་ནོར་རྒྱས་ཀྱི་བརྫུས་བུ་ཡིན་པར་འདུག་ཅེས་ཕེབས་པས་གསོལ་མཆོད་ཅིག་ཀྱང་མཛད་པར་ཞུས་པས་བཀའ་དྲིན་བསྩལ་བ་དང༌། རང་གཤིས་ལ་དཔྱད་ན་གཉིད་ཤིན་ཏུ་ཆེ་བ་དང༌། ཆར་ཆེན་པོ་བཏང་སྟེ་སྤྲིན་དང་ན་བུན་འཁྲིགས་པ་དང༌། ས་བརླན་གཤེར་ཆེ་བ་སྔོ་ལྡུམ་མང་པོར་སྐྱེས་པ་བསིལ་ལྷང་ལྷང་བྱུང་དུས་ཁམས་ཆེས་དྭངས་ཤིང༌། ཉི་ཟེར་ཚ་པོས་ལུས་ལ་རེག་པ། ཆར་དཀོན་ཏེ་ནམ་མཁའ་གཡེར་དུས་ཁམས་ལ་མི་འཕྲོད་པ་དང༌། དཔུང་པ་སོགས་ལའང་འབྲུམ་བུ་ཆུང་ངུ་མང་པོ་བརྡོལ་ཏེ་སྦལ་པའི་ལྤགས་པ་ལྟ་བུ་རྒྱུན་དུ་ཡོད་པ་སོགས་ལ་བསམས་ན་བརླན་གཤེར་དུ་སྐྱེས་པའི་བྱོལ་སོང་གི་རིགས་ཤིག་ཡིན་ངེས་སྙམ་པ་འཕྲོས་སུ་སྨོས་པ་དང༌། ལོ་ཉི་ཤུའི་སྐོར་རྫོགས་པ་ཆེན་པོའི་དགོངས་ཀློང་ཚད་ལ་ཕེབས་པ་ཞིག་དགོས་སྙམ་པའི་རེ་བ་སྙིང་ལ་བཅངས་ནས་སྒྲུབ་པ་སྙིང་པོ་བྱེད་ཁུལ་བྱས་ཀྱང་དེ་ནི་ཁ་ཕོ་ཙམ་ལས་ད་ལྟའི་ལོ་བདུན་ཅུར་སླེབ་དུས་ཀྱང་ཞི་གནས་ཀྱི་སེམས་འཛིན་བརྟན་པོ་ཞིག་ཀྱང་མ་ཐོབ་འདུག །མཉན་པ་རིན་པོ་ཆེ་ལས་རྗེ་བཙུན་མི་ལའི་བླ་སྒྲུབ་ཀྱི་དབང་ལུང་ཁྲིད་བཅས་ཞུས། ལོ་ཉེར་གསུམ་ཆུ་སྤྲེ་སྤྲེལ་སྤྲེལ་ཟླའི་ཚེས་བཅུའི་དུས་ཆེན་དང་འབྲེལ་བར་བཀའ་དྲིན་མཉམ་མེད་རྒྱལ་ཚབ་མཆོག་གི་སྤྲུལ་པའི་སྐུ་སྐུ་ཕྲེང་བཞི་པ། སྲིད་ཞིའི་གདུང་སེལ་ཐམས་ཅད་མཁྱེན་གཟིགས་འཇམ་དབྱངས་ཆོས་ཀྱི་བློ་གྲོས་རིན་པོ་ཆེས་སྒྲིབ་མེད་ཡེ་ཤེས་ཀྱི་གཟིགས་པས་འཁྲུལ་བྲལ་དུ་ངོས་འཛིན་གནང་སྟེ། ནང་ཆེན་མདོ་ཝཾ་མཆོད་རྟེན་དཀར་ཆུང་གི་ཉེ་ཕྱོགས་སུ་འཁྲུངས་པ་འོག་མིན་བླ་མའི་གདན་ས་བསྟན་གཉིས་དར་རྒྱས་གླིང་གི་སེང་གེའི་ཁྲིར་མངའ་གསོལ་བའི་ཐོག་མའི་གསེར་ཞལ་མཇལ་བར་རྐང་འགྲོས་ཀྱིས་ཕྱིན། རང་དགོན་ནས་ཐོག་རོལ་སོགས་བཀུར་བཟོས་རྒྱ་ཆེར་གནང༌། སྨྲ་བའི་སེང་གེ་རབ་འབྱམས་དྲུག་པ་དང༌། འཇམ་མགོན་མཆོག་སྤྲུལ་པདྨ་དྲི་མེད་ལེགས་པའི་བློ་གྲོས། སོ་བྱང་སྔགས་གསུམ་གྱི་སྡོམ་པའི་མཆེད་གྲོགས་དགོན་སྟོད་མཆོག་སྤྲུལ་འགྱུར་མེད་བསྟན་པའི་རྒྱལ་མཚན། འབར་ཆུང་མཆོག་སྤྲུལ། ལོ་ཆེན་སྤྲུལ་སྐུ་རིན་པོ་ཆེ། རྗེ་དབོན་དགེ་ལེགས་རྒྱ་མཚོས་གཙོས་བླ་གྲྭ་ཐམས་ཅད་ཀྱིས་ཕ་བུ་འཕྲད་པ་ལྟ་བུའི་ཐུགས་བརྩེས་བསྐྱངས། ཀུན་མཁྱེན་བླ་མའི་པུར་ཁང་ལ་ཚོགས་མཆོད་ཕུལ་ཞིང་གསོལ་བ་བཏབ་པས་ནམ་མཁའ་འཇའ་སྤྲིན་གྱིས་ཁེབས་པ་བྱུང༌། མི་ཕམ་འཇམ་པའི་དབྱངས་ཀྱི་ཐུགས་དམ་རྟེན་བཞུགས་པའི་འཇམ་དབྱངས་མདུན་ཚོགས་མཆོད་སྨོན་ལམ་ཡང་ཡང་ཞུས། སྤྲོས་བཅས་ཚེས་བཅུ་ཆེན་པོའི་ཚོགས་གྲལ་དུ་ཕྱིན་ཅིང༌། རབ་འབྱམས་རིན་པོ་ཆེ་དང༌། ཀོང་སྤྲུལ་སོགས་ཀྱིས་ཕེབས་བསུ་རིང་ཐུང་གསུམ། རྫོགས་ཆེན་སོགས་བཀའ་རྙིང་གི་དགོན་ཁག་མང་པོའི་ཆིབས་བསུ། གདན་སར་ཞབས་འཁོད་པའི་སྐབས་སེར་འཕྲེང་སོགས་རྒྱས་སྤྲོས་གང་ཆེའི་རིགས་བདག་བླ་མའི་མཆོག་སྤྲུལ་ཉིན་བྱེད་གཞོན་ནུའི་དགྱེས་ཞལ་མིག་གི་བདུད་རྩིར་ཐོབ་ཅིང༌། འགྱུར་མེད་སེངྒེའི་ཁྲི་ལ་རང་ལུགས་སྨིན་གཏེར་ཚེ་སྒྲུབ་འཆི་མེད་ཡང་སྙིང་གིས་མངའ་གསོལ་བརྟན་བཞུགས་ཀུན་མཁྱེན་བླ་མ་པདྨ་བི་ཛའི་གསུང་ལྟར་མཁས་གྲུབ་གོང་མའི་ཕྱག་བཞེས་བཞིན་གནང༌། དེ་སྐབས་རྒྱས་སྤྲོས་དགའ་སྟོན་དང་རང་དགོན་བླ་སྤྲུལ་རྣམས་ནས་ལེགས་འབུལ་ཞིབ་རྒྱས་སུ་ཕུལ། འཇམ་མགོན་མཆོག་སྤྲུལ་མཁས་གྲུབ་དབང་པོ་དང༌། རྗེ་བཙུན་བླ་མ་མཉེས་པ་གསུམ་གྱིས་ཞབས་ཏོག་ཕུལ་དུ་ཕྱིན་པའི་སྒྲུབ་བརྩོན་བླ་མ་འཇམ་དབྱངས་བློ་གསལ་གཉིས་ནས་རྗེ་ཐམས་ཅད་མཁྱེན་པའི་བཀའ་འབུམ་སྐུ་དངོས་ལས་མ་ཐོབ་པ་ཡོངས་རྫོགས་ཀྱི་ལྗགས་ལུང་ཐམས་ཅད་དང༌། ཀོང་སྤྲུལ་རིན་པོ་ཆེ་ལས་བཀའ་བརྒྱད་བདེ་འདུས་ཀྱི་དབང་ཆེན། རབ་འབྱམས་རིན་པོ་ཆེ་ཀུན་བཟང་བསྟན་པའི་ཉི་མ་ལས། ཐུགས་དམ་སྨིན་གཏེར་གཤིན་རྗེ་དྲེགས་འཇོམས་དང༌། མཁྱེན་བརྩེའི་ཟབ་གཏེར་སྐོར་གྱི་དབང་ལུང་ཡོངས་རྫོགས་ཞུས། གྲུབ་དབང་རྫོགས་ཆེན་པ་ཐུབ་བསྟན་ཆོས་ཀྱི་རྡོ་རྗེ་ལས་ཐུགས་དམ་ཀུན་མཁྱེན་འཇིགས་མེད་གླིང་པའི་ཕུར་པ་རྒྱུད་ལུགས་ཀྱི་དབང་ཆེན་དང༌། གཤིན་རྗེའི་སྒྲུབ་ཕུག་ཏུ་སྣང་བཞི་མཐར་སོན་གྱི་མཁན་ཆེན་ལྷ་སྒང་པདྨ་ཐེག་མཆོག་བློ་ལྡན་མཇལ་ཞིང་ཆོས་འབྲེལ་ཞུས། ཞེ་ཆེན་རབ་འབྱམས་རིན་པོ་ཆེས་དགྱེས་སྟོན་དུ་གདན་ཞུས་གླིང་དཀར་ཆོས་རྒྱལ་དབང་ཆེན་ཀརྨ་བསྟན་འཛིན་ལས་ལྷ་རིགས་བདེ་ཆེན་རོལ་པའི་དག་སྣང་གེ་སར་གྱི་སྲོག་གཏད་མི་ཕམ་རིན་པོ་ཆེའི་བརྒྱུད་པ་ཅན་ཞུས། རང་ལུགས་ཀྱི་ཕྱག་ལེན་བླ་མའི་ཞལ་ཁྲིད་སོགས་ལ་འདྲི་རྟོག་ནན་ཏན་བྱས། རི་ཁྲོད་པདྨ་འོད་གླིང་གི་རབ་འབྱམས་རིན་པོ་ཆེའི་གཟིམ་སྤྱིལ་དུ་ཕུར་པ་སྤུ་གྲིའི་བསྙེན་འབྲེལ་བསྡུས་ཙམ་བཏང༌། སྐབས་དེར་རབ་འབྱམས་རིན་པོ་ཆེས་ཕྲན་ལ་ཐུན་མོང་མ་ཡིན་པའི་ཐུགས་བརྩེ་བཅོས་མིན་གྱིས་རྗེས་སུ་བསྐྱངས་ཏེ། དེང་སྐབས་འདིར་འཇམ་པའི་དབྱངས་མཁྱེན་བརྩེ་རྡོ་རྗེ་འཆང་ཆོས་ཀྱི་བློ་གྲོས་ནི་སངས་རྒྱས་འཇིག་རྟེན་དུ་བྱོན་པ་ལྟ་བུ་སུས་ཀྱང་འགྲན་ཟླ་མེད། དེ་ལས་གཞན་དུ་རྫོགས་ཆེན། དཔལ་སྤུངས། ས་སྐྱ་སོགས་སུ་འཇམ་མགོན་རྣམ་གཉིས་ཀྱི་མཆོག་སྤྲུལ་ཀུན་ལས་མཁས་བཙུན་བཟང་གྲུབ་ཀྱི་རྣམ་ཐར་ཞེ་ཆེན་དགོན་གྱི་མཁྱེན་ཀོང་སྤྲུལ་སྐུ་རྣམ་གཉིས་ལས་ལྷག་པ་མེད། རྒྱལ་ཚབ་རིན་པོ་ཆེའི་སྤྲུལ་སྐུའི་དབུས་བདག་ཅག་རྣམས་དང་ཆོས་སྡེ་འདི་ཉིད། ལྷག་པར་རྒྱལ་ཚབ་རིན་པོ་ཆེའི་མཆོག་སྤྲུལ་འདི་གཞན་མཚུངས་མེད་པའི་སྐྱེས་བུ་དམ་པའི་ངང་ཚུལ་ཅན་ཞིག་འབྱུང་དགོས་པས། བླ་མ་གོང་མའི་ཐུགས་སྲས་ཀྱི་གཙོ་བོ་ཁྱེད་གཉིས་ནས་བསྐྱང་དགོས་ཞེས་བཀའ་ཡང་ཡང་བསྩལ། ཐུགས་དམ་ཉམས་རྟོགས་འཁྲུངས་ཚུལ་སོགས་ནང་གི་བཀའ་འཕྲོས་ཞིབ་ཏུ་གནང༌། དེ་སྐབས་རབ་འབྱམས་རིན་པོ་ཆེ་ལ་སྙན་ངག་ལེའུ་བར་པ་ཞིག་གི་བཤད་ཁྲིད་དང༌། མི་ཕམ་མཆོག་སྤྲུལ་དང༌། མཆེད་གྲོགས་ལོ་ཆེན་སྤྲུལ་སྐུ་ལ་སུམ་རྟགས་ལེགས་བཤད་སྣང་བ་དམ་པ་ཞིག་ཀྱང་བཤད་ཁུལ་བྱས། རྒྱལ་ཚབ་མཆོག་སྤྲུལ་རིན་པོ་ཆེ་དང༌། མཁན་བློ་གྲོས་རབ་གསལ་ལ་མ་ཏིའི་འཇམ་དབྱངས། དམ་པའི་སྨྲ་སེང༌། དབྱངས་ཅན་དཀར་མོའི་རྗེས་གནང་རྣམས་ཕུལ། རྗེ་བླ་མའི་མཆོག་སྤྲུལ་ཡབ་གཞིས་སུ་བྱོན་པ་ཕེབས་སྐྱེལ་དང༌། རྗེས་ནས་གདམས་ངག་མཛོད་ཅིག་ཕུལ་རྒྱུའི་ཁས་ལེན་ཞུས་ཀྱང་རྟེན་འབྲེལ་འཕྲོ་ཅན་དུ་སོང༌། དེ་སྐབས་རྒྱ་བོད་ཀྱི་འཁྲུགས་ཟིང་ཞིག་བྱུང་བས་རང་དགུན་ཕྱོགས་རང་གནས་སུ་ཕྱིན། ལམ་བར་ནས་དཔལ་སྤུངས་སི་ཏུ་རིན་པོ་ཆེ་དབུས་ནས་ཕྱིར་ཕེབས་པ་དང་མཇལ། ཆུ་སྤྲེལ་དགུན་ཕྱོགས་སྨིན་དྲུག་ཟླ་བ་ལ་ཕ་རྒན་དེ་ཉིད་དུས་ཀྱི་ཆོས་ཉིད་དུ་སོང༌། སྤུན་ཟླ་མཉན་པ་མཆོག་སྤྲུལ་སྐུ་མཆེད། མ་རྒན་སོགས་ནས་དགེ་རྩ་རྒྱ་ཆེན་པོ་བསྒྲུབས། དེ་སྐབས་དྲུང་རམ་རྒྱ་སྤྲུལ་རིན་པོ་ཆེ་ཞེས་མདོ་རྒྱུད་དང་མཐུན་པའི་དགེ་བའི་བཤེས་གཉེན་དང་མཇལ་བས། མཉན་པ་རིན་པོ་ཆེ་དང་ལྷན་དུ་དྭགས་པོ་རིན་པོ་ཆེའི་ཐར་རྒྱན་དང༌། དུས་འཁོར་གྱི་ཁྲིད་ཞུས། བདག་ལ་ཐུགས་བརྩེ་ཆེན་པོས་ཡང་ཡང་བསྐྱངས། དེ་སྐོར་རང་ཡུལ་འབྲུམ་ནག་གིས་ཚབ་ཆེར་གྱུར་པས་ཆོས་རྗེ་མི་ཕམ་རིན་པོ་ཆེའི་གདུང་རྟེན་འཇམ་དཔལ་དབྱངས་ཀྱི་སྐུ་ཡིས་འབྲུམ་བུ་བཞེས་པས་ཡམས་ནད་དེ་རྒྱུན་ཆད་པར་གྱུར། རང་ཉིད་སྔར་གནས་ཀྱི་རི་ཁྲོད་དུ་མཚམས་ལ་ཞུགས། སྒོ་འདག་སྦྱར་བྱས། རྡོར་སེམས་བསྙེན་པ་དབུ་ཚུགས་པའི་ནུབ། མཛོད་ཅིག་ལ་བརྡ་ཡིག་གིས་ཁེངས་པས་ཕྱག་མཚན་རྡོ་རྗེ་རྩེ་ལྔ་ཆེ་ལེགས་ཤིག་དྲིལ་ནས་ཁྱེད་འཇམ་དབྱངས་མཁྱེན་བརྩེའི་ཐུགས་ཀྱི་སྤྲུལ་པ་ཡིན་པའི་བརྡ་ཡིན་ཟེར་བ་ཞིག་རྨིས། ལོ་རྗེས་མར་ཆུ་བྱ་ལ་ཕ་རྒན་གྱི་དུས་དྲན་རྡོར་སེམས་ཐུགས་ཀྱི་སྒྲུབ་པའི་སྤྲོས་བཅས་སྒྲུབ་ཆེན་ཞིག་བཙུགས། རང་གནས་ཀྱི་ཡུལ་ལྷའི་གཙོ་བོ་འབར་ལྷ་རྩེ་རྒྱལ་ཞེས་པའི་རི་རྩེར་སྤྲོ་སངས་ལ་ཕྱིན། རི་ཁྲུས་དང་ལྷ་བསང་རྒྱས་པ་བཏང༌། ས་བཅུད་གསོ་ཞིང་གཞི་བདག་རྟེན་མཁར་གྱི་གཏེར་བུམ་སྦས་ཏེ་གླུ་འདི་ཡང་སྨྲས་སོ། །རི་མཐོན་པོ་གནམ་གྱི་ཀ་བ་ཡི། །སྤོར་ཕྱིན་པས་ཤར་གྱི་ནམ་མཁའི་འོག །ཕ་རྫོགས་པའི་སངས་རྒྱས་པདྨའི་མཚན། །འཁོར་མཁས་གྲུབ་ཚོམ་བུ་དང་བཅས་པ། །ཞལ་དགྱེས་འཛུམ་མུལ་ལེས་སྨིན་གྲོལ་གྱི། །ཆོས་བདུད་རྩིའི་སྦྲང་ཆར་འབེབས་པའི་གནས། །དཔལ་བསྟན་གཉིས་དར་རྒྱས་གླིང་གི་རི། །གནས་པདྨ་འོད་གླིང་ཡིད་ལ་དྲན། །ཕ་དྲན་པས་བུ་ཆུང་ཅི་འདྲ་ཡང༌། །སེམས་མྱ་ངན་བྱས་པས་ཅི་ལ་ཕན། །ཐུགས་འོད་གསལ་ཆོས་སྐུའི་བླ་མ་དེ། །དུས་འདུ་འབྲལ་མེད་པའི་གདེང་ཞིག་ཡོད། །ཆོས་ཟབ་རྒྱས་གསང་བའི་ཕ་ཕོགས་དེ། །ཉམས་བླང་ན་རྒྱལ་པོའི་དཀོར་མཛོད་འདྲ། །ལས་ཐོས་བསམ་སྒོམ་པས་མ་བུལ་ན། །ཟབ་ལམ་གྱིས་བསླུ་སྙམ་ཡིད་ལ་མེད། །ཕ་སྒྲུབ་བརྒྱུད་གོང་མའི་རྣམ་ཐར་བཞིན། །ངས་མི་ཚེ་ཚད་དུ་བཙུག་པ་ཡིས། །གནས་དབེན་པའི་བྲག་སྐྱིབས་བརྟེན་པ་ཡིན། །དགྲ་ཆོས་བརྒྱད་རླུང་ལ་བསྐུར་སྙིང་གདའ། །རྗེ་ཁྱེད་ཐུགས་ངེས་འབྱུང་བསམ་ཙ་ན། །ང་ན་སོ་གཞོན་ཡང་འཆི་བས་སྐྲག །ཁེ་གྲགས་པ་སྒྲུབ་འདོད་མི་འདུག་པས། །ཚེ་ཕྱི་མའི་གཏན་ཆུས་ཟིན་པར་ཤོག །རྗེ་ཁྱེད་ཀྱི་སྒྲུབ་ཚུགས་མཇལ་བའི་ཚེ། །ངས་མི་ཚེ་མཚམས་ལ་དྲིལ་སྙིང་འདོད། །རྒྱུད་སྒྲུབ་སྡེ་བརྒྱད་དང་ཡན་ལག་བཅས། །བསྙེན་སྒྲུབ་པས་ཉམས་ལེན་གཅིག་ཏུ་དྲིལ། །རྗེ་ཁྱེད་ཀྱིས་རྩ་རླུང་ཐིག་ལེའི་ལམ། །བརྩོན་མཛད་པའི་རྣམ་ཐར་ཐོས་ཙ་ན། །ལམ་ཐབས་གྲོལ་གཉིས་སུ་མེད་པ་ཡིས། །དོན་ལྷན་སྐྱེས་དགོངས་པ་རྟོགས་ན་སྙམ། །རྗེ་མཆོག་གི་དགོངས་ཉམས་མཇལ་ཙ་ན། །ང་བློ་བྱས་ཆོས་ལ་ཡིད་མ་ཆེས། །གཤིས་རིག་སྟོང་རྗེན་པའི་ཐིག་ལེ་རུ། །ལྟ་སྒོམ་སྤྱོད་དུ་མ་རོ་གཅིག་འདོད། །རྗེ་ཁྱེད་ཀྱི་ཞལ་གདམས་བསམ་ཙ་ན། །མགོན་ཐུབ་བསྟན་བཤད་སྒྲུབ་ལས་གསུམ་གྱིས། །ཞིང་འཇིག་རྟེན་ཀུན་ཏུ་སྤེལ་བ་ལ། །སྟོབས་ནུས་པ་བྲལ་ཡང་འབད་སྙིང་འདོད། །ཡབ་བཀའ་དྲིན་ཅན་གྱིས་བཅོས་མིན་དུ། །ཐུགས་བརྩེ་བས་ཐུན་མིན་དགོངས་པ་གཏད། །དམན་དབུགས་དབྱུང་མཛད་པའི་དྲིན་ལན་ནི། །ཚེ་གཅིག་གི་སྟེང་དུ་མི་གསོབ་རེ། །རྗེ་མཆོག་གི་ཡོན་ཏན་བསམ་པའི་ཚེ། །ཡིད་གཏིང་ནས་ངེས་པ་བརྟན་པོ་སྐྱེས། །དུས་འདི་ནས་བྱང་ཆུབ་མ་ཐོབ་བར། །དུས་སྐད་ཅིག་མི་འབྲལ་འགྲོགས་ནས་ཀྱང༌། །ཐུགས་ཉེ་བའི་སྲས་སུ་བདག་གྱུར་ཏེ། །བུ་ཕ་དང་དགོངས་པ་གཅིག་འདྲེས་ཤོག །ཕྱི་སྣང་བ་སྒྱུ་མ་ལྟར་རྟོགས་ནས། །རྐྱེན་བཟང་ངན་བདེ་ཆེན་ཆོས་སྐུར་མཉམ། །ནང་སེམས་ཀྱི་འཁྲུལ་རྟོག་དབྱིངས་སུ་དག །དོན་ཡེ་ཤེས་ཆེན་པོར་ཉམས་ཞེན་བྲལ། །བར་ཉམས་སྣང་གཏད་མེད་ཆོས་དབྱིངས་ཀློང༌། །བློ་བདེ་ཡི་རྟོག་པའི་འཇུར་མདུད་ཞིག །གཤིས་འོད་གསལ་ཉི་ཟླ་རྒྱུན་ཆད་མེད། །སྐྱིད་སོས་བདེས་མི་ཚེ་སྐྱེལ་བར་ཤོག །ལས་གང་བྱས་བསྟན་དང་འགྲོ་ལ་སྨན། །ཆོས་གནད་དུ་འགྲོ་བས་གཟུང་འཛིན་ཞིག །དཔལ་བྱང་ཆུབ་སེམས་ཀྱི་དཀྱིལ་འཁོར་རྒྱས། །འབྲེལ་ཚད་ཀུན་གདོད་མའི་གཞི་ཀློང་དུ། །སྐྱེལ་ནུས་པའི་སྟོབས་བཅུའི་མཐུ་ཐོབ་ཤོག །འདི་སྐབས་རང་གི་གཅེན་བཤད་སྒྲུབ་ཞེ་ཆེན་དང་རྫོང་གསར་གཉིས་ཀར་ཕྱིན་ནས་མི་ཕམ་འཇམ་པའི་དབྱངས་ཀྱི་གསུང་ཐོར་བུ་གང་ཡོད་ཀྱི་ཕྱག་དཔེ་ཐམས་ཅད་གཡར་ཞུས་ཀྱིས་མི་ཕམ་འཇམ་པའི་དབྱངས་མྱ་ངན་ལས་འདའ་ཚུལ་བསྟན་པའི་རི་ཁྲོད་བཀྲ་ཤིས་དཔལ་འབར་གླིང་དུ་ཉེ་གནས་བླ་མ་རིན་པོ་ཆེ་ཤེས་རབ་འོད་གསལ་མདུན་ནས་གཤིན་རྗེ་ཚེ་བདག་གི་བསྙེན་ཡིག །ལྷན་ཐབས། ཁྲོ་ཆུའི་བསྙེན་ཡིག །འཆར་ཁའི་མདོས་ཀྱི་ལག་ལེན། དྲག་སྔགས་རྣམ་བཤད། རིག་རྩལ་ཆོས་སྡེ། རྫོང་གསར་སྤར་མའི་སྒྲུབ་ཐབས་སྐོར་གྱི་དཔལ་ལྡན་ལྷ་མོའི་རྟེན་སྒྲུབ་རྒྱས་བསྡུས་དང༌། གཟའ་སྒྲུབ་གྱི་མན་ངག །གཡུ་སྒྲོན་པྲ་སྒྲུབ་གསོལ་བསྐང་ལུང་དང་གདམས་གཏད་བྱིན་རླབས་ཞུས། དེ་སྐབས་ཕྲན་ཡི་གེ་ཞིག་འབྲི་བཞིན་ཡོད་པ་བླ་མ་རིན་པོ་ཆེས་ཞལ་རྩེད་དུ་དགོངས་གཏེར་བབས་པ་མིན་ནམ་གསུངས་པ་ཕྱིས་ཀྱི་རྟེན་འབྲེལ་ཞིག་མིན་ནམ་སྙམ། མི་ཕམ་རིན་པོ་ཆེའི་གསུང་རྣམས་དཔེ་བཤུས་དང༌། དབང་གི་ཆིངས་ཟབ་པ་བདུན་དང༌། དྲག་སྔགས་ཐོར་བུའི་རྩོམ་གཞི་བེ་བུམ་གཉིས་དང༌། ཆོ་འཕྲུལ་གྱི་སྐོར། མི་ཕམ་རིན་པོ་ཆེའི་རྣམ་ཐར་བཅས་རང་གིས་གསར་བསྒྲིགས་ཞུས་པའི་མ་ཕྱི་ཀུན་གཟིགས་འཇམ་མགོན་དྷརྨ་མ་ཏིའི་མདུན་སྤྱན་བསྟར་ཞུས་པ། བསྟན་བཅོས་གསར་རྩོམ་ལ་ལེགས་སོའི་དབུགས་དབྱུང་གཟངས་བསྟོད་ཀྱི་ཚིགས་བཅད་དང་དར་ཨ་ཤེ། རྡོར་དྲིལ་བཟང་གོས་དབང་མདོག་བཅས་དང༌། རྡོ་རྗེ་འཆང་མཁྱེན་བརྩེའི་དབང་པོའི་གཏེར་སྒྲོམ་ཤོག་སེར་དང་བཅས་པ་བསྩལ། རང་བྲག་རི་ཆེས་མཐོན་པོ་འབར་ལྷ་རྩེ་རྒྱལ་ཞེས་པའི་རི་མགུལ་བྲག་ཕུག་ཅིག་ཏུ་བསྡད་ཡོད་པ་དེར་འབྱོར་སྐབས་འཇའ་ཚོན་ཤར་བ་སོགས་མཚན་ལྟས་ལེགས་པ་བྱུང༌། རྐྱེན་སེལ་ལྟ་བུར་དཔལ་ཆེན་འདུས་པའི་བསྙེན་པ་ཟླ་གཅིག་མ་དང༌། འཇམ་མགོན་ཟབ་གཏེར་གྲོ་ལོད་གསང་སྒྲུབ་ཀྱང་བསྙེན། སངས་རྒྱས་མཉན་པ་རིན་པོ་ཆེས་བརྟག་གཉིས་ལ་རྔོག་ཞེ་སྡང་རྡོ་རྗེའི་འགྲེལ་པ་རིན་ཆེན་རྒྱན་འདྲའི་བཤད་ལུང་ཀྱང་གནས་གསར་བླ་མ་བཀྲ་འཕེལ་ལས་གསན་པ་ལྟར་ཐོབ། ཤིང་ཁྱི་རང་ལོ་ཉེར་ལྔའི་སྔ་རྗེས་སུ་གླང་འཐབ་ཀྱི་ནད་ལྟ་བུ་ཁ་དང་སྒོ་ཀུན་ལ་རྨ་བྱུང་བས་ཚ་གྲང་དུག་གི་ཟུག་རྔུས་ཕྱི་མར་ཆས་ལ་ཁད་དུ་མ་བྱུང༌། དེ་སྐབས་འཇམ་མགོན་ཆོས་རྗེའི་ཟབ་གཏེར་གསང་བདག་རྡོ་རྗེ་བེ་ཅོན་གྱི་བསྙེན་བཟླས་ལ་བརྩོན་པས་ཕན་པ་མྱོང་གྲུབ་ཏུ་བྱུང༌། དེ་ལ་ཆེད་དམིགས་ཀྱིས་ཡུམ་བཀའ་བདེ་ཆེན་རྒྱལ་མོའི་ཚོགས་འབུམ། སུན་ཟློག་བརྟན་བཞུགས། ཀུན་གཟིགས་འཇམ་མགོན་དྷརྨ་མ་ཏིའི་བཀའ་ལུང་མ་མགོན་གཡུལ་མདོས་རྒྱས་སྒྲུབ་སོགས་བྱས། རི་ཁྲོད་ནས་རང་གི་བསམ་གཏན་ཁང་བུར་ཕྲེང་བ་ཆ་ཚང་ཞིག་བྱི་བས་ཁྱེར་བ་དང༌། དཔེ་ཆ་རིགས་ཟ་བ་སོགས་རྟགས་མཚན་ངན་པ་ཁ་ཤས་བྱུང༌། མི་ཕམ་རིན་པོ་ཆེའི་རྟོགས་པ་ལས་ཕྱུངས་པའི་ཀུ་རུ་ཀུལླེའི་སྒྲུབ་སྐོར་ལ་བསྙེན་པ་བཏང༌། སྔར་ནས་རང་གི་འཁྲུལ་རྟོག་ལ་ཚེ་ལམ་ཕྱག་རྒྱ་ཞིག་དང་འཕྲད་ན་ཚེ་གེགས་བཟློག་ཅིང་རིང་དུ་འཚོ་སྙམ་ཡོད་པ་གཞི་རྟེན་སྔགས་པར་བསྒྱུར། མི་ཕམ་རིན་པོ་ཆེས་རིག་རྩལ་ཆོས་སྡེའི་སྐོར་གྱི་འཇམ་དཔལ་ཞི་སྒྲུབ་ཀྱི་བསྙེན་པ་ཞིབ་རྒྱས་སུ་བཏང༌། ཤིང་ཕག་བོད་ཟླ་གསུམ་པར་འོག་མིན་བླ་མའི་གདན་ས་རྫོང་སར་བཀྲ་ཤིས་ལྷ་རྩེར་འགྲོ་བའི་སྐབས་ལམ་ཞག་རྨ་རོང་གྲུ་གུ་དིལ་མཁར་ཞོལ་དུ་བསྡད་པའི་རྨི་ལམ་རྐྱེན་གྱིས་ས་ར་ཧའི་བླ་སྒྲུབ་ཅིག་བྲིས། རྫོང་སར་དུ་ཕྱིན་པས་རྗེ་བླ་མ་རིན་པོ་ཆེའི་དྲུང་དུ་ཕྱིན་པས་སྔར་ཐུགས་བརྩེས་བསྐྱངས་བཞིན་རང་ཁྱིམ་དུ་སླེབས་པ་ལྟ་བུའི་ལྷག་པར་དགྱེས་ཚོར་ཆེན་པོ་མཛད། གཟིམ་ཆུང་གི་སྒོར་སྤོས་རིང་བསྣམས་ཏེ་ཕེབས་བསུ་དང༌། ཞལ་མཇལ་མ་ཐག་ཏུ་སྐུ་ཕྱག་མཛད། སྟན་མཐོ་བར་བཞག །གསོལ་ཇ། བཞེས་འབྲས་གནང༌། མདང་ཀུན་གཟིགས་མཁྱེན་བརྩེའི་དབང་པོ་དེ་སྐུ་གཟི་བརྗིད་ཆེ་བ་ཤིན་ཏུ་དགྱེས་ཚུལ་ཅན་ཞིག་མཇལ་བ་དེ་རིང་ཁྱེད་སླེབས་པའི་རྟགས་སུ་འདུག་གསུངས། རང་གི་རིག་ངོར་མཁྱེན་བརྩེའི་ཐུགས་ཀྱི་སྤྲུལ་པ་ཞིག་འབྱུང་བ་དྲན་པ་དེ་ཁྱེད་རང་ཡིན་པ་འདུག །དེ་སྐབས་སྔར་ནས་གསོལ་བ་བཏབ་པའི་རིན་ཆེན་གཏེར་མཛོད་ཆེན་པོའི་ཆོས་སྐོར་གསུང་བཞེད་ཆེ་ཡང་མདོ་སྨད་དུ་མཐའ་དམག་གི་ཟིང་ཆ་ཧ་ཅང་ཆེ་བས་རེ་ཞིག་བཤོལ། རྭ་ལུགས་རྡོ་རྗེ་འཇིགས་བྱེད། ཚར་ལུགས་སྒྲོལ་དཀར། མཚོ་སྐྱེས་སྙིང་ཐིག །མཁའ་འགྲོ་གསང་འདུས་རིགས་བཞིའི་མཁའ་འགྲོ། འཕགས་མའི་སྙིང་ཐིག་སོགས་ཤིན་ཏུ་རྒྱས་པར་གནང༌། འདི་རྣམས་ལ་ཁྲིད་ཡིག་ཅིག་ངེས་པར་དགོས་འདུག་པས་དེ་ཁྱེད་ནས་འབྲི་བར་འོས་ཞེས་དར་ཨ་ཤེ། རྡོར་དྲིལ། རྗེ་གོང་མའི་ཕྱག་དཔེ་བྲི་གཞི་ཤོག་ལྡེབ་སྤུས་དག་བརྒྱ་ལྷག །སྣག་བུམ། སྨྱུག་གུ་དང་བཅས་གནང༌། བྱང་གཏེར་ཐང་ལྷའི་སྲོག་གཏད་ཅིག་ཞུས་པ་བཀའ་རྒྱ་ནི་གང་ཡང་མིན་ཀྱང་རྟེན་འབྲེལ་གྱི་བབ་ཅིག་གིས་ངང་ལ་ཞོག་གསུངས། དུས་འགྱུར་ལ་ཕན་ཕྱིར་སྙིང་ཐིག་སེང་གདོང་གི་གཏོར་ཟློག །བསང་བརྔན་དགོས་འདོད་ཀུན་འབྱུང༌། རི་ཁྲུས་ཅན་བཅས་གཟིམ་ཆུང་སྟེང་དབུ་གུར་ནང་གནང་བས་ཕྱི་དྲོ་ནས་བོད་ཟླ་གཉིས་པ་ཡིན་ཀྱང་འབྲི་ཆུ་ཤིན་ཏུ་རྒྱས་པ་དབྱར་དུས་ལྟར་བྱུང་བས་རྗེ་བླ་མ་ཐུགས་དགྱེས་ཚུལ་འདུག་སྙམ་པ་བྱུང༌། གདན་ས་རྩེ་ཤོད་ཐམས་ཅད་ལ་རབ་གནས་བཅས་རྒྱས་པ་གནང༌། ཁམས་བྱེའི་བཤད་གྲྭའི་ཐོད་དེར་ས་གནད་ཀྱི་སྟེང་མནན་པ་སོགས་མཛད། གཟིམ་ཆུང་གི་རྟེན་ཐམས་ཅད་ལོ་རྒྱུས་བཅས་མཇལ་ཁ་ཞིབ་པར་གནང༌། ཀློང་ཆེན་སྙིང་ཐིག་ཡུམ་བཀའི་ནང་སྒྲུབ་ཀྱི་ཚེ་དབང་ཞིག་འབུལ་དགོས་གསུངས་པ་དང༌། ཚིག་དོན་མཛོད་ཀྱི་ལུང་འབུལ་དགོས་གསུངས་པའང་བཀའ་བཞིན་ཕུལ། རང་གནས་སུ་ཐོན་ཁར་འཇམ་མགོན་མཁྱེན་བརྩེ་སྐུ་གཤེགས་པའི་གཟིམ་སྦུག་ཏུ་བཞུགས་པའི་གོང་མའི་ཐུགས་དམ་རྟེན་ཐུབ་དབང་རྒྱ་གར་ལི་མ་ཆེ་ལེགས། གཡག་ཕྱར་སྒྲོལ་མའི་གཏེར་གཞུང་མཁྱེན་བརྩེའི་ཕྱག་བྲིས་དངོས། རྗེའི་ཕྱག་བསྣམས་རྡོར་དྲིལ། གོང་མའི་ཁུ་བོ་རྨོག་སྟོན་འཇིགས་བྲལ་ཆོས་དབྱིངས་རྡོ་རྗེ་དང་མཁྱེན་བརྩེ་རིན་པོ་ཆེ་ལྷན་རྒྱས་ཀྱི་དབུ་ཞྭ་སྟོང་ཉིད་ལྡེམ་ཞུ། མཁྱེན་བརྩེ་རིན་པོ་ཆེའི་ན་བཟའ་བུབ་གཅིག་སོགས་གནང་སྦྱིན་རྒྱ་ཆེན་བསྩལ། ཁྱེད་ལ་ཟབ་གཏེར་གྱི་བཀའ་བབ་དུས་ཀྱི་རྒུད་པ་ལ་ཕན་ངེས་ཡིན་ན་དགེ་སློང་ཁྲིམས་ལྡན་བརྒྱ་ལས་ལྷག་ངེས་པས་གཡས་ཆུང་དུ་མ་བོར་གསུངས། སྙན་བརྒྱུད་ཕུར་པའི་གནད་ཏིག་གི་རྣམ་བཤད་གསར་བྲིས་སྤྱན་འབེབས་ཞུས་པས་དགྱེས་ཚོར་དང་བཅས་མཁྱེན་བརྩེ་རིན་པོ་ཆེའི་སྙན་བརྒྱུད་སྐོར་ལྔ་ལ་འདི་འདྲའི་རྣམ་བཤད་རེ་འབྲི་དགོས་ངེས་སུ་སྣང༌། ཁྱེད་ནས་མཁྱེན་བརྩེ་རིན་པོ་ཆེའི་གཏེར་ཆོས་སྐོར་ལ་ཡིག་ཆ་རེ་མཛོད་དང་སྨིན་གཏེར་སྐུ་མཆེད་ཀྱི་གསུང་བཞིན་ལམ་ཆ་ཚང་ཡོད་པ་རྒྱ་ཆེར་འོང་ཤམ་འདུག་གསུངས། ཀློང་ཆེན་སྙིང་ཐིག་གི་ཁྲག་འཐུང་རིགས་བཞིའི་སྒོས་སྒྲུབ་ལ་དབང་ཆོག་དང༌། ཡང་གསང་བླ་སྒྲུབ་ཐིག་ལེའི་རྒྱ་ཅན་ལ་དབང་གི་མཚམས་སྦྱོར་རེ་མཛད་དགོས། དེང་སང་ཆོས་ལུགས་ཁག་བཞི་ལས་རྙིང་མ་ལ་བསྟན་བཅོས་རྩོམ་ནུས་པ་སྐྱེས་ཆེན་བཞི་ཙམ་འདུག་པ་ངོ་མཚར་ཆེ་གསུངས། འདན་ས་དཀར་དགོན་དུ་འཇམ་མགོན་ཀོང་སྤྲུལ་རིན་པོ་ཆེའི་གསུང་ངོ་མཚར་དང་དགོས་པ་ཆེ་བ་ཐུབ་དབང་ཉེ་སྲས་བརྒྱད་མཆོད་པའི་ཆོ་གའི་སྒྲུབ་མཆོད་ཚུགས་གསུངས་པའང་ཚུགས། དཔལ་སྤུངས་སུ་ཕྱིན་ནས་སི་ཏུ་རིན་པོ་ཆེ་དང༌། མཁྱེན་སྤྲུལ་རིན་པོ་ཆེ་ཡང་མཇལ། ཚེ་འགུགས་དང་བཀའ་བསྒོ་ཐོབ། དེ་ནས་རང་གནས་སུ་ཕྱིན་ཏེ་རི་ཁྲོད་དུ་སྔར་བཞིན་གནས་སྐབས་ཟུར་མང་དྲུང་བཅུ་པ་ཀརྨ་ཆོས་ཀྱི་ཉིན་བྱེད་ཆེད་དུ་ཕྲན་རྩར་ཕེབས། ཞག་གསུམ་ལྷོད་བཞུགས་ཀྱིས་མཆོག་གླིང་མི་གཡོ་བ་རིགས་བཞིའི་དབང་ལུང་གནང༌། ཁྱེད་རང་སྔགས་སྤྱོད་བྱས་པ་དང་ཟབ་གཏེར་གྱི་བཀའ་བབ་ཡོད་ངེས་དུས་ཀྱི་རྒུད་པ་ལ་ཕན་པར་ངེས། མཁྱེན་ཀོང་མཆོག་གསུམ་གྱི་རྣམ་ཐར་གཅིག་ཏུ་བསྡུས་པ་ཞིག་འབྱུང་བའི་རྟེན་འབྲེལ་དང་སྨོན་ལམ་ཡིན་གསུངས་ནས་ཞབས་བརྟན་ཚིགས་བཅད་ཅིག་གནང༌། ད་དུང་རྗེས་སོར་ཡང་ཡང་མཇལ་འོང་ཞིང༌། ཟུར་ལུགས་བདེ་མཆོག་མཁའ་འགྲོ་སྙན་བརྒྱུད་ཀྱི་དབང་ལུང་རྗེས་སོར་ངེས་པར་ཕུལ་ཆོག་གསུངས། ཤེས་རབ་མ་ལ་ཡང་བཀའ་བསླབ་དང་རྫོགས་ཆེན་གྱི་ཁྲིད་ཟབ་བསྡུས་ཤིག་གནང༌། རྒྱ་སྤྲུལ་རིན་པོ་ཆེ་ཡང་རང་གི་རི་ཁྲོད་དུ་ཕེབས་ནས་ཚེ་དབང་ཞུས། གུ་རུའི་རྒྱལ་ཚབ་ཏུ་མངའ་གསོལ་བའི་རྟེན་འབྲེལ་ཡིན་གསུངས་ནས་ན་བཟའ་སྐུ་སྟོད་ཅིག་གནང་སྐྱེས་སུ་བསྩལ། དེ་སྐོར་ཞིག་ཏུ་མཁྱེན་བརྩེ་རིན་པོ་ཆེའི་ཡང་གཏེར་རྟ་མགྲིན་གནམ་ལྕགས་མེ་འཁོར་བསྙེན་འབྲེལ་བྱས། དེ་སྐབས་གསོལ་བ་བཏབ་པ་བཞིན་མེ་གླང་ལོར་ཞལ་སློབ་ལྷ་ཐོག་དཀར་ལེགས་ཀྱི་བླ་མ་ཀརྨ་འོད་གསལ་ལྷུན་གྲུབ་ཅེས་མཁྱེན་ཡོན་ཐུགས་བསྐྱེད་ཁྱད་འཕགས་ཅན་ཆེད་བཏང་གིས་རྒྱལ་བཀའ་རིན་པོ་ཆེ་གསལ་དག་སྙན་གསུམ་དང་ལྡན་པའི་བཀླག་ལུང་དང༌། འཇམ་མགོན་ཀོང་སྤྲུལ་རིན་པོ་ཆེའི་རྒྱ་ཆེན་བཀའ་མཛོད། བསྟན་བཅོས་ཆེན་པོ་ཤེས་བྱ་ཀུན་ཁྱབ་ཀྱི་བཤད་ལུང་བཅས་བཀའ་དྲིན་རང་དང་ཨ་མ་བཅས་ལ་ཐོབ་པའི་སྐལ་བཟང་བྱུང༌། རང་གིས་མཁའ་འགྲོ་གསང་བ་ཀུན་འདུས་ཀྱི་ཚོགས་འབུམ། འབྱུང་ལྔའི་སྐོང་བ་རྒྱས་སྤྲོས་བཅས་ཕུལ། ལྕེ་བཙུན་ཆེན་པོ་བི་མ་ལའི་ཟབ་ཏིག་ལ་ཁྲིད་ཅིག་དགོས་གསུངས་པའང་བྲིས། མི་ཕམ་རིན་པོ་ཆེའི་རིག་རྩལ་ཆོས་སྡེའི་ནཱ་ག་རཀྴ་བསྙེན། གཙང་པཎ་ཆེན་རིན་པོ་ཆེ་སྒ་སྟོད་སྐྱེ་དགུ་དོན་འགྲུབ་གླིང་དུ་ཕེབས་པ་དང་ཞལ་མཇལ་ཆོས་འབྲེལ་ཞུས། རྒྱལ་དབང་ཀརྨ་པ་རང་བྱུང་རིག་པའི་རྡོ་རྗེ་བན་ཆེན་དགོན་དུ་ཕེབས་པ་རྣམས་ལ་ཞལ་མཇལ་དང༌། དབུ་ཞྭ་མཐོང་གྲོལ་སོགས་མཇལ། མཉན་སྤྲུལ་ཀརྨ་བཤད་སྒྲུབ་བསྟན་པའི་ཉི་མ་ལས་སྨན་རྒྱུད་བཞིའི་བཤད་ཁྲིད་དང༌། དཔལ་དུས་ཀྱི་འཁོར་ལོའི་འགྲེལ་ཆེན་མི་ཕམ་རིན་པོ་ཆེའི་གསུང་གི་ཁྲིད་ལུང་ཀྱང་ཞུས། ཁྱབ་བདག་བཀའ་འགྱུར་བ་ལས་སྨན་རིགས་ལག་ལྡུམ་ངོ་སྤྲད་སོགས་ཞིབ་པར་ཞུས། དེ་སྐབས་བན་ཆེན་དགོན་གྱི་རྒྱབ་རི་ཐུགས་རྗེ་ཆེན་པོའི་གནས་ཡིན་པའི་འཁྲུལ་སྣང་བྱུང་བས། འདུས་སྡེའི་བུམ་སྒྲུབ་ཀྱི་རིལ་བུ་འཕེལ་བ་སོགས་ལེགས་ལྟས་ཀྱང་བྱུང༌། གནས་ཡིག་དང་བསྐོར་ལམ་སོགས་མ་བྱུང༌། རྒྱམ་རྒྱལ་པདྨ་ཤེལ་རིའི་གནས་མཁའ་འགྲོའི་མཚོ་ལ་ཚོགས་འཁོར་དང་བརྔན་སོགས་ཕུལ། རང་གནས་རི་ཁྲོད་དུ་ཕྱིན། རིགས་ཀྱི་མྱུ་གུ་བུ་མོ་ཞིག་བཙས་པ་མིང་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ཀྱིས་འཆི་མེད་སྒྲོན་དཀར་ཞེས་བསྩལ། རྨུག་སངས་མཁན་ཀུན་བཟང་ལས་བཀའ་བརྒྱད་བདེ་འདུས་གཏེར་གཞུང་པོད་དགུའི་ལུང་ཞུས། ས་སྟག་སྐོར་བན་ཆེན་སྒྲུབ་སྡེ་ནང་ཁོང་གི་གཟིམ་ཆུང་ནང༌། བླ་གྲོ་ནོར་བུ་སྤྲུལ་སྐུ་ཀརྨ་འགྱུར་མེད་ཚུལ་ཁྲིམས་དམ་ཆོས་དབང་པོ་ལས་བཀའ་བརྒྱུད་སྔགས་མཛོད་དབང་ལུང་ཁྲིད་དང་བཅས་པ། རྒྱལ་དབང་མཁའ་ཁྱབ་རྡོ་རྗེ་ལས་བརྒྱུད་པ་དང༌། རྒྱལ་དབང་བཅོ་ལྔ་པའི་བཀའ་འབུམ་ཡོངས་རྫོགས་ཀྱི་ལུང་ཞུས། སངས་རྒྱས་མཉན་པ་ལས་ཀར་ལུགས་ཕག་མོའི་དབང་སྔ་རྗེས་གཉིས་ཙམ་ཐོབ་པ་ཁོང་ནས་མཁན་ཆེན་བཀྲ་ཤིས་འོད་ཟེར། རྒྱལ་དབང་བཅོ་ལྔ་པ། སི་ཏུ་པདྨ་དབང་མཆོག་བཅས་ལས་གསན་པ་ཡིན་གསུངས། གཅེན་བཤད་སྒྲུབ་ལས་ནག་རྒྱལ་ཕག་གསུམ་གྱི་གཞུང་པོད་རྒྱལ་དབང་མཁའ་ཁྱབ་རྡོ་རྗེ་ལས་ཐོབ་པའང་ནོད། བན་ཆེན་མཁན་བཟོད་པ་མཐར་ཕྱིན་ལས་དཔལ་སྤྲུལ་རིན་པོ་ཆེའི་བཀའ་འབུམ་ཡོངས་རྫོགས་དང༌། མཁན་ཆེན་ཡོན་ཏན་རྒྱ་མཚོའི་ཡོན་ཏན་མཛོད་འགྲེལ་ཉི་ཟླའི་སྣང་བ། དེའི་སྤྱི་དོན་ཐབས་བཞིའི་གདམས་པ་བཅས་ཐོབ། ཨོ་རྒྱན་གླིང་པའི་ཟབ་གཏེར་བཀའ་འདུས་ཆོས་ཀྱི་རྒྱ་མཚོ་ལ་བསྙེན་སྒྲུབ་ལས་སྦྱོར་རྒྱས་བསྡུས་ལན་དུ་མ་དང༌། བི་མའི་བླ་སྒྲུབ་བྱིན་རླབས་སྙིང་པོ་དང༌། འཕགས་མའི་སྙིང་ཐིག་གི་བསྙེན་སྒྲུབ་རྒྱས་བསྡུས་དུ་མ་དང༌། གྲུ་གུ་ཡང་དབང་ཟབ་གཏེར་རྟ་མགྲིན་དྲེགས་པ་ཀུན་སྒྲོལ་རྣམས་ཀྱང་བསྙེན། རི་ཁྲོད་དུ་རང་ཉིད་ཀྱི་སྒྲིབ་སྦྱོང་དུ་རྒྱལ་བཀའ་རིན་པོ་ཆེ་ཚར་གཅིག་བཀླགས་པ་གཉུག་མར་གནས་པའི་སློབ་མ་བཅུ་སྐོར་གྱིས་ཞུས། མཁར་མགོའི་བླ་མ་བཟང་གྲས་ཁ་ཤས་ལ་འཇམ་མགོན་རིན་པོ་ཆེའི་རྒྱ་ཆེན་བཀའ་མཛོད་ཀྱང་ལུང་ཕུལ། དྲུང་རམ་རྒྱ་སྤྲུལ་རིན་པོ་ཆེའི་གདན་ས་རི་ཁྲོད་སྔོན་མོ་གནམ་རྫོང་དུ་ཕྱིན་པའི་ལམ་བར་གོ་སྟོད་འོད་འབར་བྲག་མདུན་ཞག་མ་བྱས་པའི་རྨི་ལམ་རྐྱེན་གྱིས་ཕ་དམ་པའི་བླ་སྒྲུབ་ཅིག་བྲིས། གནམ་རྫོང་དུ་རྒྱུན་རིང་བསྡད་པར་དྲུང་རམ་རྒྱ་སྤྲུལ་རིན་པོ་ཆེས་ཐུགས་བརྩེ་ཆེན་པོས་བསྐྱངས་ཤིང་གདམས་ངག་རིན་པོ་ཆེའི་མཛོད་དང༌། བཀའ་བརྒྱུད་སྔགས་མཛོད་ཀྱི་དབང་ལུང་ཁྲིད་བཅས། འཇམ་མགོན་རྒྱ་ཆེན་བཀའ་མཛོད་དང་ཤེས་བྱ་ཀུན་ཁྱབ་རྩ་འགྲེལ། ཕྱག་ཆེན་རྒྱ་གཞུང་པོད་གསུམ་བཅས་ཕུལ། ཟུར་མང་བདེ་མཆོག་མཁའ་འགྲོ་སྙན་བརྒྱུད་དྲུང་བཅུ་པ་ཆོས་ཀྱི་ཉིན་བྱེད་ལས་གསན་པའི་དབང་ཡོངས་རྫོགས་བཀའ་དྲིན་བསྩལ། དྲུང་རམ་དགོན་དུ་རཏ་གླིང་ཐུགས་རྗེ་གསང་འདུས་ཀྱི་སྒྲུབ་ཆེན་གསར་ཚུགས་ཀྱི་ཚོགས་དབུར་ཕྱིན། གཏེར་སྟོན་ཕལ་ཆེར་སྐུ་ཚེ་རིང་དུ་མ་བཞུགས་པས་ཁྱེད་ཚེ་མཐར་ཕྱིན་པ་ཞིག་དགོས་པ་དང་བསྟན་འགྲོ་ལ་ཕན་པ་རྒྱ་ཆེར་འབྱུང་ངེས་གསུངས་ནས་ཚེ་དབང་དང་ཏིང་ངེ་འཛིན་གྱིས་བྱིན་རླབས་ཡང་ཡང་མཛད། རང་ལ་ཟབ་གཏེར་གྱི་བཀའ་བབ་འབྱུང་བའི་ཐུགས་བསྐྱེད་སྨོན་ལམ་དགོངས་གཏད་ཐུན་མིན་ཡང་ཡང་གནང༌། རང་དང་ཐབས་གྲོགས་མ་ལ་གོས་རྒྱན་སོགས་ཟང་ཟིང་གི་གནང་སྦྱིན་རྒྱ་ཆེར་བསྩལ། རང་གི་བསྐྱེད་མ་དུས་ཀྱི་ཆོས་ཉིད་དུ་གྱུར་པ་དང༌། རིང་པོར་མ་ཡིན་པར་ཆོས་རྗེ་མི་ཕམ་རིན་པོ་ཆེའི་ཉེ་གནས་བླ་མ་རིན་པོ་ཆེ་ཡང་དགོངས་པ་རྫོགས། དིལ་མགོའི་ཁྱིམ་འཛིན་སྲིང་མོའི་བཟའ་ཟླ་ཤི་བ་སོགས་སྡུག་བསྔལ་དུ་མ་ཐོག་ཏུ་བབས་པ་ལ། ཞེ་ཆེན་རབ་འབྱམས་རིན་པོ་ཆེ་གདན་ཞུས་ཀྱིས་མ་རྒན་ལ་འཕོ་བ་གནས་ལུང་རྒྱུན་རིང་དུ་གནང༌། བླ་མ་རིན་པོ་ཆེ་འོད་གསལ་གྱི་སྐུ་གདུང་ཞུགས་འབུལ་མཛད། རྒྱལ་ཚབ་མཆོག་སྤྲུལ་ཡང་ཕེབས་པ་ཐོག་མའི་ཆོས་འབྲེལ་དུ་སྨིན་གཏེར་ཚེ་སྒྲུབ་ཡང་སྙིང་ཀུན་འདུས་ཀྱི་ཚེ་དབང་ཞུས། སངས་རྒྱས་མཉན་སྤྲུལ་དང་རང་གཉིས་ཀས་ཚེ་དབང་རེ་ཕུལ་དགོས་གསུངས་པའང་ཕུལ། དཔལ་སྤུངས་སི་ཏུ་རིན་པོ་ཆེ་ཡང་དབེན་ནས་མཇལ་བྱུང༌། རང་ལོ་སོ་གསུམ་ཆུ་ལུག་ལོར་བུ་མོ་ཞིག་སྐྱེས། འཇམ་མགོན་བླ་མ་རིན་པོ་ཆེས་མིང་བདེ་ཆེན་དབང་མོ་གནང༌། འཇམ་མགོན་མི་ཕམ་རིན་པོ་ཆེའི་གཟིམ་སྤྱིལ་བཀྲ་ཤིས་དཔལ་འབར་གླིང་དུ་མཚམས་ལ་བསྡད། འཇམ་དཔལ་ཞི་བ་རྒྱུད་སྡེ་བཞི་དང་འབྲེལ་བའི་དབང་སྒྲུབ་ཐབས་ཡོད་པ་ཞིག་བྲིས། ཤིང་སྤྲེལ་དབོ་ཟླའི་སྐོར་སངས་རྒྱས་མཉན་པ་དང་ལྷན་དུ་དཔལ་སྤུངས་སུ་ཕྱིན། བྱམས་མགོན་པདྨ་དབང་ཆེན། རྒྱལ་སྲས་འཇམ་མགོན་མཆོག་སྤྲུལ། གནས་ནང་དཔའ་བོ་རིན་པོ་ཆེ་ཁམས་སུ་ཕེབས་པ་རྣམས་ཞལ་མཇལ། རྫོང་སར་དུ་ཀུན་གཟིགས་འཇམ་མགོན་ཆོས་ཀྱི་བློ་གྲོས་རིན་པོ་ཆེའི་དྲུང་དུ་ཕྱིན། ཡང་གཏེར་རྩ་གསུམ་དྲིལ་སྒྲུབ་ཀྱི་ཚེ་དབང༌། ཤེར་ཕྱིན་སྡུད་པ་མི་ཕམ་རིན་པོ་ཆེའི་འགྲེལ་པའི་སྟེང་གསུང་བཤད། པཎ་ཆེན་བི་མ་ལ་མི་ཏྲའི་འཇམ་དཔལ་མཚན་བརྗོད་ཀྱི་འགྲེལ་པ། ས་ལུགས་ཀྱེ་རྡོར། འཁོན་ལུགས་ཀྱི་དབང་ཆེན། གུར་མགོན་དབང་ཆེན། ནག་པ་ཟླ་བའི་ཚེས་ལ་བུ་ལུགས་དུས་ཀྱི་འཁོར་ལོའི་དབང་ཆེན། མི་ཕམ་རིན་པོ་ཆེའི་གསུང་དུས་འཁོར་སྦྱོར་དྲུག་གི་ཁྲིད། ནཱ་རོ་མཁའ་སྤྱོད་ཚར་ལུགས་ཐུན་མོང་མ་ཡིན་པའི་བྱིན་རླབས་དང་འབྲེལ་བ་དཔལ་སྡེ་དྲུག་པ། མཁྱེན་བརྩེའི་གསང་ལམ་བཅས་ཟབ་ཁྲིད་ཀྱི་ལུང་དང༌། མི་ཕམ་རིན་པོ་ཆེའི་གསུང་ཕྱི་རྒྱུད་རྩ་ཆུ་མདོ་འགྲེལ། རྗེ་བཙུན་གྲགས་པ་རྒྱལ་མཚན་གྱི་ཆུ་གཏོར་བརྒྱ་རྩ། མཁྱེན་བརྩེ་རིན་པོ་ཆེའི་དག་སྣང་མི་ཏྲའི་སྙིང་ཐིག་ཚེ་དཔག་མེད་དཀར་དམར་དབང་ལུང༌། མི་ཕམ་རིན་པོ་ཆེའི་རྒྱུད་ལུགས་འཇམ་དཔལ་གྱི་དབང་ཆེན། སྤྲེལ་ཟླའི་ཚེས་བཅུ་ལ་ཛཾ་ནང་པདྨ་ཤེལ་ཕུག་གི་གནས་མདུན་དུ་རྩ་གསུམ་དྲིལ་སྒྲུབ་ཀྱི་ཚོགས་འབུམ། ཁམས་བྱེའི་བཤད་གྲྭ་ཐམས་ཅད་དང་ལྷན་དུ་གསུང༌། སྐབས་དེར་རྡོ་ཁྱི་སྤྱང་སོགས་མགོ་ཡི་དབྱིབས་ཡོད་པ་ཞིག་ཁུར་ཤོག་གསུངས། ཕྲན་ནས་ཇི་ལྟར་རྙེད་པ་ཞིག་ཕུལ་བས་གནས་འདབས་སུ་མནན་པ་གྱིས་གསུངས། སྐབས་དེར་མཆོག་ལྡན་ལ་ཁྱེད་རང་གི་དུད་སོལ་མའི་གསོལ་འཕྲིན་ཡང་ཡང་ཐོན་ཅེས་གསུངས་པ་གཟིགས་སྣང་ཞིག་བྱུང་བ་མིན་ནམ་སྙམ། གནས་རྩེའི་ཀློང་སེམས་ཕུག་ཏུ་འཇམ་མགོན་ཟབ་གཏེར་གསང་ཐིག་ཡབ་བཀའི་ཚོགས་མཆོད། དེ་ནས་རྩེ་བསྐོར་གྱིས་སིང་ངུ་གཡུ་མཚོ་ལ་མཚོ་འབུལ། རོང་མེ་དཀར་མོ་སྟག་ཚང་དུ་རྩ་གསུམ་དྲིལ་སྒྲུབ་ཀྱི་ཚོགས་འཁོར། དེར་བཞུགས་སྒྲུབ་སྡེ་རྣམས་ལ་གསང་བདག་ཏཱ་ར་ནཱ་ཐ་དང༌། འཇམ་མགོན་ཀོང་སྤྲུལ་རིན་པོ་ཆེ་རྣམ་གཉིས་ཀྱིས་ལྗགས་བསྒྲིགས་འཁོན་ལུགས་ཕུར་པའི་དབང་ཆེན་བསྩལ་བ་རྗེ་བླ་མ་རིན་པོ་ཆེའི་ལྗགས་བསྙེན་གྲུབ་མ་ཐག་ཡིན་འདུག་པས་དད་སྤྲོ་ཡིད་ཆེས་ལྷག་པར་ཐོབ། གུས་ནས་ཀྱང་སྒྲུབ་སྡེ་རྣམས་ལ་མཁའ་འགྲོ་གསང་འདུས་ཀྱི་རྩ་དབང་དང་གཏོར་དབང་བསྐུར་དུ་བཅུག །རྫོང་སར་རྒྱབ་རི་བྲག་དཀར་བཀྲ་ཤིས་དིལ་དུ་ཕེབས་བཞུགས་གནང་ནས་གདན་སར་ཕེབས། ཁྱུང་སྤྲུལ་པདྨ་ལགས་དང་གུས་སོགས་ལ་ཡིད་བཞིན་མཛོད་རྩ་འགྲེལ། མི་ཕམ་རིན་པོ་ཆེའི་གསུང་རྩོམ་སྐོར་བཅས་པ་ཞིབ་ཁྲིད་དུ་ཐོབ། རྗེ་བླ་མ་རིན་པོ་ཆེས་ཉིད་ལ་སྔར་ནས་རྫོང་སར་གདན་ས་འདི་གཤིན་རྗེའི་གནས་ཤིག་ཡིན་པའི་གསལ་སྣང་ཤར་བས་ད་རེས་ཁྱེད་ཀྱི་གནས་ཡིག་ཅིག་བྲིས་གསུངས། ལྷ་རྫས་ཀྱི་རྟེན་དང་བཅས་བཀའ་ཕེབས་པ་བཞིན་གནས་ཡིག་བྲིས་པ། རྗེ་བླ་མ་མཆོག་དང་ཕྲན་མཁྱེན་བརྩེའི་ཐུགས་སྤྲུལ་ཚད་མ་ཡིན་པའི་རྒྱུ་མཚན་དང་བཅས་རྫོང་སར་གཙུག་ལག་ཁང་གི་སྒོ་ཡི་མདུན་གཤམ་དུ་བཀྲམ། རྗེ་བླ་མ་རིན་པོ་ཆེ་དང་གུས་ཀྱང་ཞབས་འབྲིང་དུ་ཁྲིད་ནས་གནས་ལ་རང་བྱོན་དང་སྒྲུབ་ཕུག་སོགས་ངོས་འཛིན་གནང༌། རྫོང་སར་གཙུག་ལག་ཁང་གི་སྟེང་དུ་རྗེ་བླ་མས་སྔར་ནས་བསྒྲུབས་གནང་གི་གནས་ཆེན་བྱིན་འབེབས་ཀྱི་སྒྲུབ་པའི་ཁང་སྒྲོམ་ལ་སླར་ཁ་གསོས། མཁྱེན་བརྩེའི་དབང་པོ་སྐུ་གོང་མའི་དབུ་ཞྭ་བཅས་ཕྲན་ལ་གུ་རུའི་སྐུ་ཆས་གསོལ། མཁྱེན་བརྩེའི་གཏེར་བྱོན་གུ་རུ་སེངྒེ་སྒྲ་སྒྲོགས་ཀྱི་ཕྱག་མཚན་གནམ་ལྕགས་རྡོ་རྗེ་དང་བཅས་བཀའ་ནན་རབ་བརྗིད་འདོན་དུ་བཅུག །ཕྱིར་ཉིན་གུས་ནས་ལྷ་འདྲེར་བཀའ་ཤོག་ཀ་རྩོམ་ཞིག་ཕུལ། ཕྲན་གྱི་དགོངས་གཏེར་དུ་མིང་བཏགས་པའི་འཇམ་དཔལ་སྙིང་ཐིག་བྲིས་པའང་གཟའ་སྐར་དགེ་བ་ཞིག་ལ་ལུང་ཕུལ་གསུངས་པ་ལྟར་ཞུས་པས། དེ་ནུབ་འཇམ་མགོན་མི་ཕམ་རིན་པོ་ཆེ་གཟིམ་ལམ་དུ་མཇལ་གསུངས། དེ་སྐབས་ནང་ཆེན་བཙུན་མོ་གཡུ་སྒྲོན་མ་སྲས། ཚ་གེ་གྲགས་པ་མཆོག་སྤྲུལ་སོགས་རྫོང་སར་ཕེབས་པ་མཇལ། ཀུན་མཁྱེན་འཇིགས་གླིང་གི་ཕུར་པ་རྒྱུད་ལུགས་ཀྱི་དབང་དགོས་གསུངས་པ་ཕུལ། ཀུན་གཟིགས་མཁྱེན་བརྩེའི་དག་སྣང་གཟིགས་པ་ལྔ་ལྡན་གྱི་སྒྲུབ་ཐབས་དབང༌། རྫོགས་རིམ་དང་བཅས་པ་དང༌། དགའ་རབ་རྡོ་རྗེའི་བླ་སྒྲུབ་ཀྱི་དབང་དང༌། ས་སྐྱ་པཎྜི་ཏའི་བླ་མའི་རྣལ་འབྱོར་གྱི་གསང་སྒྲུབ་ཀྱི་དབང་རྣམས་ཀྱང་ཕུལ། ཐམས་ཅད་མཁྱེན་གཟིགས་མཁྱེན་བརྩེའི་ལ་ཆའི་གཏེར་སྒྲོམ་དུ་ཤོག་སེར་ཤོག་དྲིལ་ཞིག་འདུག་པ་བདུད་རྩི་སྨན་གྱི་རྫོང་འཕྲང་ཞེས་པ་ཞིག་ཕབ་སྟེ་བྲིས། དེའི་དབང་གཟིམ་ཕུག་ནས་ཕུལ་སྐབས་རྗེ་བླ་མ་རིན་པོ་ཆེས་བི་མ་མི་ཏྲ་སྟེང་གི་ནམ་མཁར་བཞུགས་པའི་གཟིགས་སྣང་བྱུང་གསུངས། འཇམ་མགོན་མཁྱེན་བརྩེའི་དབང་པོ་ལ་གཙང་གི་ཇོ་མོ་ཁ་རག་ནས་སྨན་བཙུན་རྡོ་རྗེ་ཁྱུང་བཙུན་མས་ཕུལ་བའི་གནམ་ལྕགས་ཕུར་བུའི་ལོགས་གསལ་བའི་གུ་རུ་དྲག་པོ་ཕུར་མཇུག་ཅན་གྱི་སྒྲུབ་ཐབས། དབང་ལས་ཚོགས་དང་བཅས་པ་དང༌། སྒྲོལ་མའི་སྐུ་ལི་མ་ཞིག་གི་སྐུ་རྒྱབ་ཏུ་བརྡ་རིས་རྗེ་བླ་མས་གཟིགས་པ་ཕྱག་གིས་བྲིས་ཏེ་གནང་བ་ལས་ཕབ་པའི་སྒྲོལ་མ་ལྗང་གུ་ཕྱི་ནང་གསང་སྒྲུབ། ཀུན་མཁྱེན་འཇིགས་མེད་གླིང་པའི་བླ་སྒྲུབ་ཀྱི་དབང་དང༌། རྩ་གསུམ་གཅིག་དྲིལ་རང་བྱུང་པདྨའི་སྙིང་ཐིག་གི་དབང་ཁྲིད་རྣམས་རིམ་པར་ཕུལ། ཁྱེད་རང་དགོངས་གཏེར་ཕེབས་པ་རྣམས་ཚིག་དོན་གཉིས་ཀ་དེང་སང་འགྲན་ཟླ་བྲལ་ཞེས་དབུགས་དབྱུང་ཀྱང་མཛད། དབང་ལུང་ཕུལ་སྐབས་རེ་རེ་བཞིན་གནང་སྐྱེས་རྒྱུན་མི་ཆད་པར་བསྩལ། སླར་ཛཾ་ནང་པདྨ་ཤེལ་ཕུག་ཏུ་ཕེབས་ནས་བཀའ་འདུས་ཆོས་ཀྱི་རྒྱ་མཚོའི་སྒྲུབ་ཆེན་སྨན་སྒྲུབ་དང་འབྲེལ་བ་སྦྱིན་བསྲེག་གཏོར་ཟློག་རབ་གནས་བཅས། རྗེ་བླ་མ་རིན་པོ་ཆེ། ཀཿཐོག་སི་ཏུ་མཆོག་སྤྲུལ་དང༌། བདག་ཅག་སོགས་འདུས་པ་ཉི་ཤུ་སྐོར་ནས་གནང༌། དཔལ་སྤུངས་བྱམས་མགོན་སི་ཏུ་རིན་པོ་ཆེ། དཔལ་སྤུངས་དབོན་རྒན་སོགས་ཕེབས་ནས་དངོས་གྲུབ་ལེན་པ་དང༌། མར་མེའི་སྨོན་ལམ་ལྷན་རྒྱས་ནས་མཛད། སྨན་སྒྲུབ་རྒྱུད་ཀྱི་ཀློང་དུ་སྦ་བའང་གནང༌། འདི་སྐབས་འབྲིག་དཀར་བཀྲ་ཤིས་དིལ་ལྟག་དུ་ས་གཏེར་ཞིག་ཡོད་པའི་ཁ་བྱང་རྗེ་བླ་མས་ཕྲན་ལ་ཆེད་དུ་བསྩལ་ཀྱང་རང་སྐལ་དམན་པས་ལག་ཏུ་སོན་པ་མ་བྱུང༌། སྔོན་མཁྱེན་བརྩེ་རྡོ་རྗེ་འཆང་གིས་གཏེར་ལུང་པདྨ་ཤེལ་རི་གནས་སྒོ་འབྱེད་སྐབས་རྒྱལ་དབང་ཀརྨ་པ་ཐེག་མཆོག་རྡོ་རྗེ་དང༌། སི་ཏུ་པདྨ་ཀུན་བཟང་སོགས་ཕེབས་པས་ཐུགས་ཆེན་སེམས་ཉིད་ངལ་གསོའི་གཏེར་ལུང་བཞིན་རྟེན་འབྲེལ་བཟང་པོ་འགྲིགས་པ་རེད་པས་ད་རེས་རྟེན་འབྲེལ་བཟང་གསུངས། ཤེལ་ཕུག་འདིར་བདུན་བརྒྱ་ཉེར་ལྔའི་ལྷ་ཚོགས་རང་བྱོན་དུ་བཞུགས་པས་ལྷ་ཁང་གསར་བསྐྲུན་སྐབས། གདུང་མའི་སྒོ་བཞག་ས་ཚུན་མཁྱེན་བརྩེ་རང་གི་ཕྱག་རྟགས་གནང་བ་ལས་གང་བྱུང་མི་ཆོག་ཚུལ་དང༌། རྟེན་གཙོ་གུ་རུའི་སྐུ་ཚབ་འདི་ནང་མཆོག་གླིང་ཐུགས་སྒྲུབ་བར་ཆད་ཀུན་སེལ་གྱི་རྩ་བའི་ཆོས་བདག་བཅུ་ཡི་གཙོ་བོ་མཁྱེན་བརྩེ་རང་གི་སྐུ་སྐལ་གུ་རུའི་གསང་གོས་ལ་མཚོ་རྒྱལ་གྱི་རཀྟས་བྲིས་པའི་སྐུ་ཚབ་ཡེ་ཤེས་སེམས་དཔའ་བཞུགས་པ་སྤྲེལ་ཟླའི་ཚེས་བཅུ་ཞིག་ལ་གྲུབ་དགོས་པ་ལྷ་མགར་གྱིས་དབུ་ཅུང་ཟད་ཀྱོག་པ་རབ་གནས་སྐབས་མཁྱེན་བརྩེ་རིན་པོ་ཆེའི་དགོངས་པ་གཏད་པས་དབུ་དྲང་པོར་སོང་པའི་རྟགས་མཚན་ཡིན་ཞེས། གནས་ཀྱི་ཆེ་བ་མང་པོ་གསུངས། རང་ལ་སྟན་སྔར་ལས་མཐོ་བར་བཞག་སྟེ་གཏེར་ཆེན་དུ་མངའ་གསོལ་མཛད། མཎྜལ་སྐུ་གསུང་ཐུགས་རྟེན་གནང༌། རང་གིས་འཇམ་མགོན་བླ་མའི་སོ་བྱང་སྔགས་གསུམ་གྱི་མཚན་བཀྲ་ཡོད་པའི་ཞབས་བརྟན་ཞིག་གསོལ་བ་བཏབ་པ་དགྱེས་བཞིན་གནང༌། གཏེར་སྟོན་དྲི་མེད་སྲས་སྤྲུལ་པདྨ་ཐུགས་རྗེའི་དབང་ཕྱུག །སྐུ་མཆེད་ཡོན་ཏན། སྡེ་དགེ་ལྷ་རིགས་ཀྱི་སྲས་མོ་གཡུ་སྒྲོན་ནས་སྦྱིན་བདག་གིས་བཀའ་བརྒྱད་བདེ་གཤེགས་འདུས་པའི་ཚོགས་སྒྲུབ་སྨན་སྒྲུབ་དང་འབྲེལ་བ་ཀཿཐོག་སི་ཏུ་མཆོག་སྤྲུལ། སྨར་ཁམས་རྒྱལ་སྲས་སྤྲུལ་སྐུ། དགོན་ཆེན་མཁན་བགྲེས་བསམ་གཏན་བློ་གྲོས་སྤྲུལ་སྐུ་དང༌། ཀཿཐོག་པའི་རྡོར་སློབ་བྱང་འདྲེན་སོགས་དགེ་འདུན་འདུས་པ་རྣམས་དང༌། རྗེ་དབོན་བླ་མ་ཚེ་དབང་རྡོ་རྗེ་སོགས་དཔོན་སློབ་ཀྱིས་འཕགས་མའི་སྙིང་ཏིག་གི་ཚེ་སྒྲུབ། རྫོང་སར་དགོན་པའི་རྡོར་འཛིན་དཔོན་སློབ་ཀྱིས་འཁོན་ཕུར་གྱི་རྡོ་རྗེ་མཚམས་པ་བཅས་དང༌། མཐའ་རྟེན་ཞི་རྒྱས་ཀྱི་སྦྱིན་སྲེག་བཅས་དང་སྨན་སྒྲུབ་བདུད་རྩིའི་འགྲོ་དོན་འབྱུང་ལྔར་བསྟིམ་པ་སོགས་རྒྱས་པར་གནང་བའི་ཚོགས་གྲལ་དུ་འདུག་པའི་སྐལ་བཟང་བྱུང༌། སྨིན་གླིང་མཁན་རིན་པོ་ཆེ་ཕེབས་ནས་རྗེའི་མདུན་ལྕེ་བཙུན་སྙིང་ཐིག་གི་ཟབ་ཁྲིད་གསན་ནས་རྒྱུན་རིང་དུ་བཞུགས་པ་ཕྲན་རྩར་ཆེད་དུ་ཕེབས་ཏེ་ཟབ་མོ་གཏེར་གྱི་བརྒྱུད་པ་ཡིད་ཆེས་ཁུངས་བཙུན་ཞིག་གི་དབང་ལུང་ཐོབ་རེ་ཆེན་པོ་སྔར་ནས་ཡོད་པ་ད་རེས་མཁྱེན་བརྩེ་རིན་པོ་ཆེས་དེང་སང་གཏེར་སྟོན་ཞིག་ལ་ཁྱེད་རང་ལ་ཐུགས་ཤེས་འདྲོངས་པ་ཡིན་གསུངས་པས་རྗེས་ནས་ཁྱེད་རང་གི་གཏེར་ཆོས་སྐོར་ཞུ་འདོད་ཡོད་ཅེས་ཐུགས་གཤིན་པའི་བཀའ་འཕྲོས་ནན་ཏན་གནང༌། དེ་ནས་སྔ་འགྱུར་བཀའ་མ་མདོ་སྒྱུ་སེམས་གསུམ། ཡང་དག །དོང་སྤྲུགས་གཉིས། ཕུར་པ་འཁོན་རོག །རོང་ཕུར། སྨན་བླ་རྣམ་བདུན། གདུགས་དཀར། རྣམ་འཇོམས་ཁྲོ་དཀར་ནག །མདོ་རྒྱུད་ཀྱི་ལེགས་ལྡན། ལྷ་མོ། རྣམ་སྲས་སོགས་སྔ་འགྱུར་ཀྱི་བཀའ་མ་སོ་སོའི་གཞུང་ཆེན་ཡིག་རྙིང་སྒྲུབ་དཀྱིལ་སོགས་དབང་ལུང་གི་རྒྱུན་གང་བཞུགས་ཞིབ་རྒྱས་སུ་བསྩལ་ཏེ། མགོན་པོ་ལེགས་ལྡན་དབང་གྲུབ་ནས། ཞལ་འཕྲོས་སུ་སྔར་རྗེ་མཁྱེན་བརྩེའི་དབང་པོས་དཔལ་ཡུལ་རྒྱ་སྤྲུལ་མདོ་སྔགས་བསྟན་འཛིན་ལ་སྔ་འགྱུར་བཀའ་མའི་དབང་ལུང་ཞིབ་རྒྱས་སུ་གནང་ནས་རྒྱུད་མགོན་ལེགས་ལྡན་གྱི་གཏོར་དབང་གི་དམ་བསྒྲག་སྐབས། མཁྱེན་བརྩེ་རིན་པོ་ཆེའི་ཞལ་ནས་ཁྲོ་གཏུམ་མཐིང་ནག་དཔལ་ཆེན་པོ་དངོས་ལྟ་བུའི་གཟི་བརྗིད་མཇལ་མི་ཚུགས་པ་བྱུང་བ་དང༌། བླ་བྲང་སྒོ་དྲུང་དུ་གློ་བུར་བྱ་རོག་གི་སྐད་སྒྲོག་པའི་རྟགས་མཚན་བྱུང་བས། རྒྱ་སྤྲུལ་རིན་པོ་ཆེས་བཀའ་མའི་དབང་ལུང་འཆད་སྤེལ་རྒྱ་ཆེར་གནང་སྟེ་བཀའ་མའི་ཆོས་སྐོར་ཡོངས་རྫོགས་པར་དུ་བཀོད། བཀའ་མའི་སྒྲུབ་མཆོད་ཚུགས་པས་བསྟན་རྒྱུན་ལ་ཕན་པ་རྒྱ་ཆེར་བྱུང་བ་རེད། ད་རེས་ལེགས་ལྡན་དབང་གི་སྐབས་ཕྲན་ལའང་ལེགས་ལྡན་དངོས་སུ་ཡོད་པའི་མཐོང་སྣང་བྱུང་བས། ཁྱོད་རང་གིས་བཀའ་མའི་བསྟན་རྒྱུན་ལ་ཕན་པའི་རྟེན་འབྲེལ་ཡིན་འདྲ་ཞེས་གསུངས། ཀློང་ཆེན་སྙིང་ཐིག་རྩ་པོད་གཉིས། ཡུམ་ཀའི་ནང་སྒྲུབ་སྒྲོལ་མ། གྲོལ་ཐིག་སྐོར་བཞིའི་རྗེས་གནང༌། མཁྱེན་བརྩེའི་ཡང་གཏེར། ཞི་ཁྲོ་ངན་སོང་སྦྱོང་བའི། རྩ་གསུམ་གཅིག་དྲིལ་གྱི་གཏེར་གཞུང་ལུང༌། རྒྱུད་ལུགས་ཕུར་པ། གྲོལ་ཐིག་དབང་ཆེན། ཇོ་ལུགས་སྒྲོལ་དཀར། རྡོར་སེམས་མངོན་དགའ་བཅས་ཆ་ཚང་དང༌། རྡོ་གྲུབ་འཇིགས་མེད་ཕྲིན་ལས་འོད་ཟེར་གྱི་སྙིང་ཐིག་དབང་གི་མཚམས་སྦྱོར་རྣམས་ཀྱི་ལུང་དང༌། བྱང་ཆུབ་སེམས་སྡོམ། ཡོན་ཏན་རིན་པོ་ཆེའི་མཛོད་ཀྱི་རྩ་བ་ལས་དབུ་མ་ལུགས་ཀྱི་སེམས་སྡོམ། ལས་རབ་གླིང་པའི་རྟེན་འབྲེལ་ཉེས་སེལ་རྒྱས་འབྲིང་བསྡུས་གསུམ། བི་མ་སྙིང་ཐིག་གི་སྤྲོས་བཅས། སྤྲོས་མེད། ཤིན་ཏུ་སྤྲོས་མེད། རབ་ཏུ་སྤྲོས་མེད་རྣམས་ཀྱི་དབང་བཅས་ཀཿཐོག་སི་ཏུ་མཆོག་སྤྲུལ་བྱམས་པ་ཆོས་ཀྱི་ཉི་མ། སངས་རྒྱས་མཉན་སྤྲུལ་ཀརྨ་བཤད་སྒྲུབ་བསྟན་པའི་ཉི་མ། ཁྱུང་སྤྲུལ་པདྨ་དབང་ཆེན་སྲས་པདྨ་ལགས་སོགས་ལ་ཞིབ་རྒྱས་སུ་བསྩལ། རྗེ་མཁྱེན་བརྩེ་རིན་པོ་ཆེའི་སྙིང་ཐིག་རྩ་པོད་དགོན་ཆེན་གྱི་སྤར་མ་པོད་གཉིས་མཁྱེན་བརྩེའི་ཕྱག་ཏུ་སླེབ་པ་དང་བཀའ་སྲུང་དྲང་སྲོང་ཆེན་པོས་གློག་ཞགས་ཁྱུག་ཁྱུག་ཏུ་བྱུང་བའི་ཐུགས་དམ་ཕྱག་དཔེས་སྙིང་ཐིག་གི་པོ་ཏིའི་ལུང་དབང་ཡང་དགྱེས་བཞིན་བསྩལ། སྤྲེལ་ཟླའི་ཚེས་བཅུར་བླ་མ་གསང་འདུས་བཏང་མཛད་ནས་དེའི་གཏོར་དབང་གནད་ཀྱི་ཤོག་གཅིག་ཀུན་གཟིགས་མཁྱེན་བརྩེའི་གསུང་བཞིན་བཀའ་དྲིན་ཐོབ། ཆགས་མེད་སངས་རྒྱས་སྤྲུལ་སྐུ་ལ། བསྟན་བཅོས་ཤེས་བྱ་ཀུན་ཁྱབ་ཀྱི་རྩ་བ་མཁས་དབང་བླ་མ་བཀྲ་འཕེལ་ལས་གསན་པའི་བཤད་ལུང་བསྩལ་བས་བཀའ་དྲིན་ཐོབ། ཀཿཐོག་མཁན་ཆེན་ནུས་ལྡན་དང༌། གྲྭ་ལག་ཕྱག་ཚ་བཅས་ལ་བི་མ་སྙིང་ཐིག་གི་གཏེར་གཞུང་དང༌། རྗེ་བདག་ཉིད་ཆེན་པོའི་ལམ་རིམ་ཆེན་པོ། མེ་ཉག་ཀུན་བཟང་བསོད་ནམས་ཀྱི་སློབ་མ་ཨ་དཔལ་ལས་གསན་པའི་ལུང་བཅས་ཐོབ། བླ་མ་ཡང་ཏིག་དཔལ་སྤྲུལ་རིན་པོ་ཆེའི་ཁྲིད་རྒྱུན་གསན་བཞེས་གསུངས་པའང་ཕུལ། ཞབས་བརྟན་དུ་རྒྱལ་པོ་དཀར་པོ་དྲུག་མདོས་རྒྱས་བསྡུས་གཉིས། མི་ཕམ་རིན་པོ་ཆེའི་མདོས་གཞུང་གི་རྒྱལ་མདོས་རྒྱས་པ་བཅས་ཞག་བདུན་དུ་བསྒྲུབས། དགུན་ཐོག་དེར་རྗེ་བླ་མ་སྐུ་མཚམས་ལ་མཁའ་འགྲོ་གསང་འདུས་རྩ་བ། རྡོ་རྗེ་མཁའ་འགྲོའི་ཚེ་སྒྲུབ། པདྨ་མཁའ་འགྲོའི་དབང་སྡུད་བཅས་ལྗགས་བསྙེན་བཏང༌། རང་ཉིད་ཀྱང་མཁྱེན་བརྩེ་རིན་པོ་ཆེ་གདོད་མའི་གཞི་དབྱིངས་ལ་མངོན་པར་བྱང་ཆུབ་པའི་གཟིམ་ཕུག་ཏུ་བླ་མའི་རྣལ་འབྱོར་བཏོན་ནས་བསྡད། ཤིང་བྱ་གནམ་ལོ་གསར་ཚེས་ཀྱི་རྗེ་མཁྱེན་བརྩེའི་སྐུ་མཆོད་ལ་ཐུགས་སྒྲུབ་བར་ཆད་ཀུན་སེལ་གྱི་སྒྲུབ་ཆེན་གནང་ནས་རིན་ཆེན་གཏེར་མཛོད་ཆེན་པོའི་ཆོས་སྒོ་འབྱེད་པར་བཀའ་གནང༌། ཞེ་ཆེན་རབ་འབྱམས་རིན་པོ་ཆེ། སྨར་ཁམས་རྒྱལ་སྲས་སྤྲུལ་སྐུ། ཁྱུང་སྲས་པདྨ་ལགས། རྫོང་སར་མཁན་པོ་མཁྱེན་རབ་སེང་གེ་སོགས་ཚོགས་གྲལ་དུ་བཞུགས། སྒྲུབ་ཆེན་གྱི་བར་དེར་རྒྱལ་ཕུར་འགྲུབ་སྦྱོར་སོགས་གཟའ་ཚེས་ཤིན་ཏུ་དགེ་བ་ཞིག་ལ་ཐུགས་སྒྲུབ་བླ་མ་ཆོས་སྐུའི་དབང་ཞིག་བསྩལ་ཏེ། གཏེར་མཛོད་ཀྱི་སྨིན་གྲོལ་ཐོག་མའི་སྐར་འཛིན་མཛད། སྒྲུབ་ཆེན་གྲོལ་དབང་ལ་ཐུགས་སྒྲུབ་བར་ཆད་ཀུན་སེལ་གྱི་དབང་རྒྱས་འབྲིང་བསྡུས་གསུམ་བཀྲ་ཤིས་ཚེ་དབང་བཅས་ཞིབ་རྒྱས་སུ་བསྩལ། གུས་ལ། པདྨ་གར་དབང་མདོ་སྔགས་གླིང་པ་ཞེས་པའི་མིང་གནང༌། སྣ་སེལ་དུ་རབ་འབྱམས་རིན་པོ་ཆེ་དབུ་བཞུགས་དང༌། ཞེ་ཆེན་འདུས་པས་གསོལ་ཀ་དངོས་གྲུབ་རོལ་མཚོ་དབྱངས་དང་བཅས་ཉིན་གཉིས་ལ་ཆོས་སྐྱོང་སོ་སོའི་སྦྱར་སྤོས་བཟླས་པ་སོགས་རྒྱས་པ་གནང༌། བར་དེར་ཀཿཐོག་མཆོག་སྤྲུལ་རྣམས་ཀྱིས་དབང་གསན་དགོས་སྟབས་རྗེ་བླ་མ་ཀཿཐོག་ཏུ་ཕེབས་ནས་གཏེར་མཛོད་གསུང་བར་གསོལ་བ་བཏབ་ནུབ། འཇམ་མགོན་བླ་མ་ཆབ་གསང་དུ་ཕེབས་པས་ཞབས་བརྡབ་ནས་ཅུང་སྙུན་པས། སྔར་དཔལ་ཡུལ་རྒྱལ་སྤྲུལ་མདོ་སྔགས་བསྟན་འཛིན་གྱིས་སྔ་འགྱུར་བཀའ་མའི་དབང་ཆོས་ཡོངས་རྫོགས་གསན་ཏེ་སྒྲུབ་མཆོད་ལོ་བསྟར་ཚུགས་བཞེད་ཀྱིས་རྗེ་མཁྱེན་བརྩེའི་དབང་པོ་གདན་འདྲེན་ཞུས་པ། དཔལ་ཡུལ་དུ་ཕེབས་བཞེད་གནང་སྟེ་ཕེབས་ན་སླར་འདིར་ཕེབས་མི་ཐུབ་པ་རེད་ཀྱང༌། གཟིམ་ཆུང་དབང་ཁང་དུ་ཞབས་ལ་ཚེར་མ་ཞིག་ཟུག་སྟེ་བསྙུན་པས་དཔལ་མགོན་ཞལ་གྱིས་བཤོལ་བཏབ་པ་རེད། གདན་ས་འདིར་བཞུགས་སྟན་ཆགས་པ་རེད། ཁར་སེང་དངོས་གྲུབ་རོལ་མཚོའི་སྐབས་མགོན་ཆེན་སྡེ་དགུའི་ཞལ་ཐང་བཀྲམ་པ་ལ་ལེགས་ལྡན་སྤྱན་འདྲེན་སྐབས་དངོས་སུ་ཐིམ་པའི་སྣང་བ་ཞིག་བྱུང་བས་ད་གདན་ས་འདིར་སྟན་ཆགས་ནས་གནང་བ་ཡིན་གསུང་སྟེ་ཕེབས་མ་གནང༌། དེ་ནས་ཀཿཐོག་སི་ཏུ། རྨོག་ཚ། རྗེ་དབོན། ཡོན་དགེ་མི་འགྱུར་སྤྲུལ་སྐུ། རྡོར་བྲག་སྤྲུལ་སྐུ། ཞེ་ཆེན་རབ་འབྱམས། དབོན་སྤྲུལ། འབར་ཆུང་སྤྲུལ་སྐུ། དཔེ་ཝར་སྤྲུལ་སྐུ། རྫོང་སར་སྒང་སྣ་སྤྲུལ་སྐུ། སྒ་སྟོད་ངག་དབང་ལེགས་པའི་སྐུ་ཚ་མཁན་པོ། བྲག་ཡབ་མཁན་བློ་གྲོས་སོགས་སྡོམ་བརྩོན་སྡེ་སྣོད་འཛིན་པ་བརྒྱ་དང་བཅུ་སྐོར་ལྷག་རྗེས་སུ་འཛིན་པར་མཛད། སྤྱི་དེང་སང་རིན་ཆེན་གཏེར་མཛོད་ཆེན་མོའི་ཆོས་འཁོར་ཁམས་དབུས་རྒྱ་གར་ཐམས་ཅད་ད་ལྟའི་བར་རྒྱུན་མི་ཆད་པར་སྣང་བ། སངས་རྒྱས་གཉིས་པ་འཇམ་མགོན་རྣམ་གཉིས་ཀྱི་བཀའ་དྲིན་ལས་རྙིང་མ་བཀའ་གཏེར་གྱི་སྨིན་གྲོལ་བཤད་རྒྱུན་གྲུབ་མཐའ་ཆེན་པོ་བཞི་ལས་ཉི་ཟླ་ལྟར་བཤད་རིན་ཆོག་པའི་ངོ་མཚར་འདུག་ཀྱང༌། ཚོགས་སློབ་ཀྱི་ཕྱག་རྒྱུན་ལྟ་བུའི་རྗེ་བླ་མ་མཚོ་སྐྱེས་དགྱེས་པའི་ཞལ་སྐྱིན་འདིས་ནི་སྐུ་གོང་མའི་ཕྱག་བཞེས་ཁར་སེང་གི་ཉི་མ་དེ་རིང་ཤར་བ་ལྟ་བུའི་དབང་ཁྲིད་ལུང་གི་རྒྱུན་ཚང་བ། རྗེ་ཉིད་ཀྱི་ཡབ་རྗེ་རིག་འཛིན་འགྱུར་མེད་ཚེ་དབང་རྒྱ་མཚོ་ཞེས་ལོ་ཆེན་བཻ་རོའི་རྣམ་འཕྲུལ་སྤྲུལ་པའི་གཏེར་སྟོན་ཀུན་གྱི་རྒྱལ་པོ་མཁྱེན་ཀོང་གཉིས་ཀྱི་ཟབ་གཏེར་གྱི་ཆོས་བདག་ལུང་ཟིན། ཐུགས་སྲས་ཀུན་གྱི་ཐུ་བོ། བཀའ་འདུས་ཆོས་ཀྱི་རྒྱ་མཚོའི་བླ་དཔེ་གཏེར་དངོས་དང༌། རྩ་གསུམ་སྒྱུ་འཕྲུལ་དྲྭ་བའི་ཤོག་སེར་དངོས་སུ་གཟིགས་པ། སྔ་འགྱུར་བསྟན་པའི་ཆུ་མགོ་སྨིན་གྲོལ་གླིང་དུ་གྲྭ་སར་རྒྱུན་རིང་བཞུགས་ནས་ཁྲི་ཆེན་སངས་རྒྱས་ཀུན་དགའ་དང༌། རྗེ་བཙུན་བདེ་ཆེན་ཆོས་སྒྲོན་སོགས་ལས་རང་ལུགས་གཏེར་ཆེན་སྐུ་མཆེད་ཀྱི་བཀའ་གཏེར་གདམས་པའི་སྨིན་གྲོལ་དང་ཕྱག་བཞེས་བསླབས་ཤིང༌། རྩ་བ་གསུམ་གྱི་བསྙེན་སྒྲུབ་ཉམས་བཞེས་ཀྱི་རྟགས་རྫོགས་པ། འཇམ་མགོན་བསྟན་གཉིས་གླིང་པའི་ཟབ་གཏེར་འཕྲོ་སྐྱོང་བར་ཆེད་དུ་བཀའ་བསྩལ་བ་དེས་དབང་ཁྲིད་ལུང་ཆ་ཚང༌། དཔལ་ཡུལ་ཀརྨ་ཡང་སྲིད་ཨོ་རྒྱན་མདོ་སྔགས་ཆོས་ཀྱི་ཉི་མ་ལས་གསན་པ་རྩ་བའི་བརྒྱུད་པ་དང༌། མཁྱེན་ཀོང་གི་ཟབ་གཏེར་ཕལ་ཆེར་རྗེ་ཉིད་ཀྱིས་གསན་པ་དང༌། སྨིན་གླིང་གཏེར་ཆེན་གྱི་གཏེར་ཆོས་ཡོངས་རྫོགས་འཇམ་དབྱངས་མཁྱེན་བརྩེའི་དབང་པོ་ལས་ཡབ་རྗེས་གསན་པའི་བརྒྱུད་པ་དང༌། བྱང་གཏེར་ཡོངས་རྫོགས་མཁྱེན་བརྩེ་རིན་པོ་ཆེའི་ཉེ་བརྒྱུད་ཞེ་ཆེན་རྒྱལ་ཚབ་རིན་པོ་ཆེ་ལས་གསན་པ་དང༌། སྒྲུབ་ཐབས་སྙིང་པོ་སྐོར་ལྔ་དང༌། གྲུབ་ཐོབ་ཐུགས་ཏིག་ཆོས་བདག་ཀཿཐོག་སི་ཏུ་པཎྜི་ཏ་ལས་གསན་པའི་མཚོན་བརྒྱུད་པ་ཁུངས་བཙུན་ལས་ལན་གསུམ་བཞི་གསན་པ། དབང་རྫས་ཕལ་ཆེར་གཏེར་བྱོན་ཤ་སྟག་སོགས་དང༌། ཐུགས་ལྕོགས་བྱུང་ན་བདག་འཇུག་ཀྱང་མཛད་པ་དང༌། དབང་རེ་རེ་ལ་རྗེ་ཉིད་ཀྱིས་དབང་རྫས་ཐེངས་རེའི་དབང་སློབ་མ་ཀུན་ལ་མ་གནང་བ་མེད་པ་དང༌། སྐྱེ་བདུན་རིལ་བུ། བདུད་རྩི་སྨན་དབང་སོགས་དམ་རྫས། རྗེ་རིན་པོ་ཆེ་སྐུ་གོང་མས་ཚུལ་བཞིན་བསྒྲུབས་གནང་ཁོ་ན་སོགས་ཁྱད་པར་གྱི་ཆེ་བ་དུ་མ་དང་ལྡན་པ་དང༌། གྲུབ་ཐོབ་བཀའ་བརྒྱད་ཀྱི་རྒྱུད་ལ་ལྗགས་བཤད་དང༌། བདེ་འདུས་ཞི་བའི་རྩ་རྒྱུད། ཁྲོ་བོ་སྒྲུབ་པ་བཀའ་བརྒྱད་ཀྱི་རྒྱུད་ཐམས་ཅད་མཁྱེན་བརྩེ་རིན་པོ་ཆེར་ཉེ་བརྒྱུད་བཞུགས་པའི་བཤད་པ་ཀུན་འདུས་ཡིན་གསུངས། ཟབ་ཁྲིད་འཆི་མེད་མཚོ་སྐྱེས་སྙིང་ཐིག་གི་རྫོགས་རིམ་གཏེར་གཞུང་དང༌། འཕགས་མའི་སྙིང་ཐིག་གི་དབང་རྒྱས་འབྲིང་བསྡུས་གསུམ་གྱི་གཏེར་གཞུང༌། མཁྱེན་བརྩེའི་ཡང་གཏེར་དྲང་སྲོང་ལོཀྟྲི་ཞི་དྲག་སོགས་མཁྱེན་བརྩེའི་ཁྲིད་རྒྱུན་གཞན་ལ་མེད་པ་དུ་མ་དང༌། བོད་ཟླ་དྲུག་པའི་ཚེས་བཅུ་ལ་ཁྲ་ཚང་པའི་ཡིག་ཆའི་སྟེང་ནས་བླ་མ་གསང་འདུས་དབང་ཆེན། ཐུགས་རྗེ་ཆེན་པོ་སེམས་ཉིད་ངལ་གསོའི་ཆིག་བརྒྱུད་ཉག་བླ་ཐུབ་བསྟན་རྒྱལ་མཚན་གྱིས་རྗེ་མཁྱེན་བརྩེའི་དབང་པོ་དངོས་ལས་གསན་པ་ཆུ་བོ་གཅིག་འདྲེས་སུ་འགྱུར་གསུངས་ནས་རྒྱལ་དབང་ལྔ་པའི་དག་སྣང་རྒྱ་ཅན་གྱི་སེམས་ཉིད་ངལ་གསོ། འདས་རྗེས་པདྨའི་མྱུ་གུ་སྐུ་གསུམ་རིག་འདུས་ཀྱི་དབང་ཆེན་མཁྱེན་བརྩེ་རིན་པོ་ཆེ་སྐུ་དངོས་ལས་ཀཿཐོག་སི་ཏུ་ཆོས་ཀྱི་རྒྱ་མཚོས་གསན་པ་དང༌། འཇམ་མགོན་ཀོང་སྤྲུལ་རིན་པོ་ཆེའི་ཟབ་གཏེར་རྩ་གསུམ་དགོངས་འདུས་གཏེར་གཞུང་ཡོངས་རྫོགས་དང༌། གསང་ཐིག་ཡབ་བཀའ་དང༌། ཡུམ་བཀའི་གཏེར་གཞུང་ཡོངས་རྫོགས་དབང་ཁྲིད་སོགས་ཡབ་རྗེ་ལ་ཟབ་གཏེར་གྱི་འཕྲོ་བསྐྱང་དགོས་པ་བཻ་རོའི་སྤྲུལ་པར་ཐུགས་རྒྱུད་གཅིག་པའི་ཞལ་བཞེས་སོགས་དགོངས་གཏད་ཐུན་མིན་བཅས་བསྩལ་བའི་བརྒྱུད་པ་དང༌། བཀའ་སྲུང་སྔགས་སྲུང་མའི་སྲོག་དབང་གཏེར་སྲས་པདྨ་ཐུགས་རྗེའི་དབང་ཕྱུག་ལས་གསན་པ་དང༌། འཇམ་མགོན་གཏེར་ཁ་གུ་རུ་དང་བཻ་རོའི་རྣམ་ཐར་མཁས་དབང་བླ་མ་བཀྲ་འཕེལ་ལས་གསན་པ། གྲུ་གུ་ཡང་དབང་གི་གཏེར་མ་རྟ་མགྲིན་དྲེགས་པ་ཀུན་སྒྲོལ་གྱི་རྒྱུད་ཀཿཐོག་སི་ཏུ་རིན་པོ་ཆེ་ལས་གསན་པ། མདོ་མགོན་ལེགས་ལྡན་ལྗང་སྔོན་དྲག་པོའི་བཀའ་གཏད་གཙང་ཤོད་པའི་ཡིག་ཆ་ལྟར་པད་ཕྲིན་ཆོག་བསྒྲིགས་དང༌། ཀཿདམ་པ་བདེ་གཤེགས་ནས་ཆོས་རྗེ་ཀཿཐོག་པའི་བསྟན་སྲུང་དཔལ་ལྡན་ལྷ་མོའི་གསོལ་ཕྲིན་སི་ཏུ་རིན་པོ་ཆེས་གསར་བསྒྲིགས་ཀྱི་རྗེས་གནང་བཀའ་རྒྱ་ཅན། དེ་སྐབས་རྗེ་བླ་མ་དྷརྨ་མ་ཏིའི་གསུང་འཕྲོས་སུ་སྤྱིར་རིག་འཛིན་གོང་མའི་གསུང་རྒྱུན་དུ་ཁྲིད་རྣམས་སྒྲ་དོན་འདྲེས་འཛིན་གྱིས་གོ་དོན་འཕྲོད་པ་དང༌། ལུང་སྒྲ་སྤྱི་ཐོས་པས་རུང་བ་དང༌། ཁྲིད་བླ་མས་འབོག་ཟིན་པའི་རྗེས་སློབ་མས་དམིགས་ཐུན་རེ་བཟུང་ཐུབ་ན་དོན་བརྒྱུད་འགྲོ་ཞེས་གསུངས་པས་རྫོགས་རིམ་གལ་ཆེ་བ་ཕལ་ཆེར་དམིགས་ཐུན་རེ་ཡང་བགྱིད་ཁུལ་བྱས། དབང་གི་གཏད་རྒྱ་གདམས་གཏད་ཕལ་ཆེར་གུས་ལ་དམིགས་སུ་དགོངས་པ་གཏད་པའི་སྐལ་བཟང་ཡང་བྱུང༌། དེ་སྐབས་སྨིན་གླིང་མཁན་ཆེན་ངག་དབང་མཁྱེན་བརྩེ་ནོར་བུ་ཕེབས་པ། ཡང་གཏེར་མཁའ་འགྲོ་གསང་འདུས་ཀྱི་དབང་རྒྱས་བསྡུས། རིགས་བཞི་མཁའ་འགྲོའི་དབང་ཁྲིད་བཅས་གསན། སློབ་མ་བྱིངས་ལ་ཚེ་སྒྲུབ་ཡང་སྙིང་ཀུན་འདུས་ཀྱི་ཚེ་དབང་བསྩལ། གཟིམ་ཆུང་དུ་ཉང་གཏེར་མགོན་པོ་ཕྱག་བཞི་པ་དང༌། ཚེ་མགོན་དཀར་པོའི་ཚེ་དབང༌། ཡང་སྙིང་ཀུན་འདུས་གཏེར་གཞུང་སྟེང་ནས་ཁྲིད་བཅས་གསན་པ་རང་ཡང་ཐོབ། མཁན་རིན་པོ་ཆེས་ཁྱེད་རང་གི་གཏེར་ཆོས་ཟབ་ཤོས་སེམས་ལ་གང་བབ་ཅིག་གི་དབང་འབྲེལ་ཞིག་ཕུལ་དགོས་གསུངས་པ་རྗེ་བླ་མ་རིན་པོ་ཆེར་ཞུས་པས་མཁྱེན་བརྩེ་རྡོ་རྗེ་འཆང་སྐུ་གོང་མའི་བཀའ་གཏེར་སྨིན་གྲོལ་རྒྱ་མཚོའི་ཆོས་འཁོར་རྒྱུན་མི་ཆད་པ་བསྐོར་བའི་གཟིམ་ཆུང་དབང་ཁང་དུ་ཕུལ་དང་དགོས་པ་ཆེན་པོ་ཡོད་གསུངས་པས་འཇམ་དཔལ་སྙིང་ཐིག་ཐེག་པ་རིམ་དགུའི་དབང་དང༌། ཡུམ་བཀའ་དབྱངས་ཅན་རིགས་ལྔའི་དབང་བཅས་ཀུན་གཟིགས་འཇམ་དབྱངས་ཆོས་ཀྱི་བློ་གྲོས་རིན་པོ་ཆེ་དང༌། མཁན་ཆེན་མཁྱེན་བརྩེ་ནོར་བུ། ཞེ་ཆེན་རབ་འབྱམས་འགྱུར་མེད་ཀུན་གཟིགས་བསྟན་པའི་ཉི་མ། རྗེ་དབོན་བླ་མ་ཚེ་དབང་རྡོ་རྗེ། ཀཿཐོག་སི་ཏུ་བྱམས་པ་ཆོས་ཀྱི་ཉི་མ། རྨོག་ཚ་སྤྲུལ་སྐུ། ཀཿཐོག་དབོན་སྤྲུལ། ཞེ་ཆེན་དབོན་སྤྲུལ། རྒྱལ་ཚབ་བཀའ་དྲིན་ཅན་གྱི་མཆོད་དཔོན་སྒྲུབ་བརྩོན་བླ་མ་འཇམ་དབྱངས་བློ་གསལ། མཆེད་གྲོགས་བླ་མ་མཆོག་ལྡན་སོགས་ལ་གཏེར་གཞུང་སྟེང་ནས་ཕུལ། ཕྱིར་ཉིན་སྨིན་གླིང་མཁན་ཆེན་ལ་རྒྱུན་ཁྱེར་སྟེང་ནས་ཁྲིད་ཕུལ་དགོས་གསུངས་ཏེ་གསན། སྤྲེལ་ཟླའི་ཚེས་བཅུ་ལ་བླ་མ་གསང་འདུས་ཀྱི་ཚོགས་འཁོར་སྨིན་ལུགས་ཀྱི་ཕྱག་བཞེས་དབྱངས་རོལ་བསྒྲལ་འཆམ་སོགས་རབ་འབྱམས་རིན་པོ་ཆེའི་དབུས་ཞེ་ཆེན་བླ་གྲྭ་གཙོ་བོར་བྱས་ཏེ་གནང༌། རབ་འབྱམས་རིན་པོ་ཆེས་མཆོད་པ་དང་ཚོགས་རྫས་རྒྱས་པ་ཕྱག་འགྱེད་བཅས་ཕུལ་མཛད། སྤྱིར་སྤྲེལ་ཟླ་སྔ་ཕྱི་འདི་ལ་བླ་མ་གསང་འདུས་ཀྱི་ཚོགས་འཁོར་རྒྱས་པ་རེ་མཁྱེན་བརྩེ་རིན་པོ་ཆེས་བཏང་བར་མཛད་འདུག །དེ་སྐབས་གུ་རུ་རིན་པོ་ཆེའི་ཞལ་གཟིགས་རེ་ཡོད་པ་འདྲ་གསུངས། སྨིན་གྲོལ་ཐམས་ཅད་རྫོགས་སྐབས་སྨིན་གཏེར་རྡོར་སེམས་ཐུགས་ཀྱི་སྒྲུབ་པའི་སྒྲུབ་ཆེན། མྱོང་གྲོལ་རིལ་སྒྲུབ་དང་བཅས་པ། ཞེ་ཆེན་དབོན་སྤྲུལ་གསུམ་པས་དབུ་མཛད་ཀྱིས་ཞེ་ཆེན་གྱི་ཕྱག་བཞེས་ལྟར་གནང༌། སྒྲུབ་ཆེན་གྱི་བར་མཚམས་ལམ་རིམ་ཡེ་ཤེས་སྙིང་པོ་རྗེ་བླ་མ་རིན་པོ་ཆེས་དཀའ་འགྲེལ་གྱིས་བཤད་ཁྲིད་བསྩལ། མཁྱེན་ཀོང་གི་ཕྱག་བཞེས་སྒྲུབ་ཆེན་སྐབས་ཚོགས་བཤད་རྒྱས་པ་གནང་སྲོལ་ཡོད་གསུངས། མཐར་བརྟན་བཞུགས་བཅས་རྒྱས་པར་ཕུལ། དད་འདུས་མཆོག་ཕལ་ཐམས་ཅད་ལ་མཆོག་གཏེར་གསང་ཐིག་རྡོར་སེམས་ཀྱི་དབང་དང༌། མྱོང་གྲོལ་རིལ་བུ་ཀུན་ལ་ཁྱབ་པར་བསྩལ། དེ་སྐབས་བླ་བྲང་ཐོག་ཁར་བྱ་རྒོད་ཅིག་བབ་པའི་རྐྱེན་སེལ་དུ། གཡག་ཕྱར་སྒྲོལ་མདོས་རྒྱས་པ་དང༌། མཁའ་འགྲོ་གསང་བ་ཀུན་འདུས་ཀྱི་མཁའ་འགྲོའི་སུན་ཟློག་དང་བརྟན་བཞུགས་ཕུལ། འདུས་པ་ཉུང་ངུ་ཞིག་ལ་གཏེར་མཛོད་བཀའ་རྒྱ་པོད་གསུམ་གྱི་དབང་ལུང་རྗེ་བླ་མ་རིན་པོ་ཆེས་རྒྱལ་ཚབ་རྡོ་རྗེ་འཆང་ལས་གསན་པའི་དབང་ཁྲིད་ལུང་བཅས་དང༌། ཟུར་མང་བདུད་རྩི་དིལ་ནས་གཏེར་ཆེན་རོལ་པའི་རྡོ་རྗེའི་མཆོག་སྤྲུལ་གཙོས་བདག་ཅག་རྣམས་ལ་རྗེ་བླ་མ་མཁྱེན་བརྩེའི་དགོངས་གཏེར་རྩ་གསུམ་འོད་གསལ་སྙིང་ཐིག་གི་དབང་ཁྲིད་ལུང་བཅས་ཞིབ་རྒྱས་སུ་བསྩལ། འདི་རྣམས་ལ་དབང་ཆོག་བསྒྲིགས་དང༌། ཁྲིད་ཡིག་ཅིག་བྲིས། ཕུར་པ་ཕབ་འཕྲོ་བཞག་པ་དེ་བསྙེན་སྔགས་ཀཱི་ལ་ཡ་འབྲུ་དགུ་པ་དང་སྒྲུབ་སྔགས་འབྲུ་བཅུ་བཞི་པ་ཡོད་པ་ཞིག་སྔར་འོད་གསལ་སྙིང་ཐིག་ཕུར་པ་ལ་བསྙེན་འབྲེལ་ཞིག་བཞག་སྐབས་རིག་ངོར་གསལ་ཡང་དེ་སྐབས་འབྲི་རྒྱུ་མ་བྱུང་བས་ཁྱེད་ནས་བྲིས་ཞེས་བཀའ་བསྩལ། གཅེན་བཤད་སྒྲུབ་དང་ཐབས་གྲོགས་ལྷ་མོ་མ་བུ་སླེབས་པ་ལ་འཕགས་སྙིང་བདག་འཇུག་གི་དོན་དབང་དང༌། མཁའ་འགྲོ་གསང་འདུས་པདྨ་མཁའ་འགྲོའི་དབང་ཁྲིད་སོགས་བསྩལ། ཁམས་བྱེའི་གཙུག་ལག་ཆེ་རུ་བཏང་སྟེ་མཁྱེན་བརྩེ་གོང་མའི་ཐུགས་བཞེད་བཞིན་བྱམས་ཆེན་ཞིག་བཞེངས་དགོས་པས་དེ་ཡི་འོག་ཏུ་དགྲ་དུར་ཕུང་གསུམ་གྱི་མནན་པ་ཚད་ལྡན་ཞིག་གྱིས་གསུངས། ཚེ་སྒྲུབ་གསང་འདུས་ཉིན་ཁ་ཤས་བཏོན་ཏེ་དོན་དབང་ཞིག་ཕུལ། ཀུན་གཟིགས་མཁྱེན་བརྩེ་རིན་པོ་ཆེའི་འཕགས་པ་ཐོགས་མེད་ཀྱི་ཉེ་བརྒྱུད་བྱམས་ཆོས་སྡེ་ལྔའི་རྩ་བ་དང༌། གྲུབ་ཆེན་ལཱུ་ཧི་པའི་ཉེ་བརྒྱུད་བདེ་མཆོག་རྩ་རྒྱུད་ཀྱི་བཤད་པའང་བཀའ་དྲིན་བསྩལ། རོལ་རྡོར་མཆོག་སྤྲུལ་ལས་མཚོ་བྲག་གི་གཏེར་ཆོས་རྩ་བ་ཡན་ལག་ཐམས་ཅད་ཀྱི་དབང་ལུང་ཁྲིད་དང་བཅས་པ་ཆེད་དུ་གསན་པས་བདག་ལའང་བཀའ་དྲིན་ཐོབ། དབང་ཆོས་ཡོངས་རྫོགས་གྲུབ་རྗེས་རོལ་རྡོར་རིན་པོ་ཆེས་རྗེ་བླ་མ་དང་རང་ལ་སྐུ་གསུང་ཐུགས་རྟེན་གནང་བ་དང་སྦྲག་རྗེ་བླ་མ་རིན་པོ་ཆེར་ཕྱག་རྡོར་རྒྱུད་ལ་རྣམ་བཤད་ཅིག་དང༌། གུས་ལ་ཞལ་གདམས་ཡེ་ཤེས་སྙིང་པོའི་འགྲེལ་པ་རྒྱས་བསྡུས་འཚམས་པ་ཞིག་བརྩམ་རྒྱུ་དང༌། མཚོ་བྲག་གི་གཏེར་ཆོས་འཛིན་སྤེལ་མཛད་དགོས་གསུངས། ཁྱེད་རང་གདན་ས་བདུད་རྩི་དིལ་དུ་འོང་ནས་མདོ་སྒྱུ་སེམས་གསུམ་གྱི་དབང་སྔར་དྲུང་རིན་པོ་ཆེ་ནས་ཞུ་གནང་མཛད་པའི་དགོངས་པ་ལུས་སོང་བས་ཁྱེད་ཀྱིས་དེ་རིགས་བསྒྲུབ་པར་འོས་ཞེས་གསུངས། ཆོག་སྒྲིག་ཁ་ཤས་ཀྱང་གནང་བར་མཛད། སྨིན་གླིང་གི་ཕབ་རྒྱུན་ཡོད་པའི་དུག་ཁྲག་བུམ་ཐང་མ་ཞིག་བསྒྲུབ་དགོས་གསུངས་པ་ལྟར་ཞུས། སྙིང་ཐིག་གི་དཔལ་ཆེན། ཁྲག་འཐུང་རིགས་བཞིའི་སྒོས་སྒྲུབ་ཀྱི་དབང༌། དགོན་ཆེན་དུ་པར་གང་བཞུགས་ཀྱི་མི་ཕམ་རིན་པོ་ཆེའི་བཀའ་འབུམ་ཐམས་ཅད་ཀྱི་ལུང་ཡང་ཕུལ། གླིང་དཀར་སྔགས་གཏེར་པདྨ་བཞད་པའི་ཟབ་གཏེར་ཚེ་ཡུམ་ཙཎྜ་ལིའི་གདམས་སྐོར་གྱི་དབང་ལུང་ཡང་བཀའ་དྲིན་ཐོབ། གུས་ཀྱང་ཆོས་བདག་ཅིག་ཡིན་པ་གཏེར་སྟོན་གྱིས་གསུངས་པ་ཁྱེད་ལ་དབང་འཕྲོད་པ་ཡིན་གསུངས། རང་རེ་ཞིག་རང་ཡུལ་ལོག་རྩིས་ལ་ཀུན་མཁྱེན་བླ་མས་ཐུགས་ཤིན་ཏུ་འཕྲེང་ཚུལ་གྱིས་སྤྱན་ཆབ་ཀྱང་བསིལ་བས་རང་ཡང་སེམས་ཤིན་ཏུ་འཕྲེང་བ་བྱུང༌། ཚེ་ཚད་ཅིག་ཞུས་པ་རྩ་གསུམ་སྤྱི་བྱེ་བྲག་ཚེ་སྒྲུབ་འདྲ་མིན་གྱི་བསྙེན་པ། རྩ་གསུམ་གྱི་ཚོགས་འབུམ་སོགས་བསྒྲུབ་བྱ་མང་ཙམ་དང༌། ཚེ་གེགས་ཁ་ཤས་དང༌། ཁྱད་པར་ཞེ་དགུ་ལ་ཤིན་ཏུ་རྩུབ། དེ་ལས་བརྒལ་ན་ལོ་བདུན་བཅུ་དོན་གསུམ་བར་ལ་འཚོ་ཞེས་གསུང་རྩོམ་ཚིགས་བཅད་དུ་བསྩལ། ཞལ་འཕྲོས་ལ་ཕྱི་ནང་གསང་བའི་རྟེན་འབྲེལ་མ་འཕྱུག་པ་བྱུང་ན་བརྒྱད་ཅུ་ཡང་ཐུབ་སྲིད། སྤྱིར་རྗེ་བཙུན་བླ་མ་མཁྱེན་བརྩེའི་དབང་པོས་ཚེ་དཀྱིལ་བརྒྱ་དང་བརྒྱད་རྟགས་ཐོན་གནང་བས་རྗེ་ཉིད་སྐུ་ཚེ་རིང་དུ་བཞུགས་དགོས་པ་འདྲ་ཡང་བདུན་ཅུ་བརྒལ་ཙམ་ལས་མ་བཞུགས། དེ་རྗེས་མཁྱེན་བརྩེའི་སྤྲུལ་སྐུ་ཞིག་སྐུ་ཚེ་རིང་དུ་ངེས་པར་བཞུགས་འོང་གསུངས། རྗེ་ཉིད་ཀྱི་ཐུགས་དམ་རྟེན་འཇམ་མགོན་ཆོས་རྗེ་ས་སྐྱ་པཎྜི་ཏའི་སྐུ་ཤིན་ཏུ་སྤུས་དག །གསུང་རྟེན་གཏེར་མཛོད་དུ་ཉེར་མཁོའི་སྐོར་དང༌། མཁྱེན་བརྩེའི་ཟབ་གཏེར་གནད་ཆེའི་སྐོར་བཅས་པོད་ཉི་ཤུ་ཙམ། ཐུགས་རྟེན་ཀཿདམ་པ་བདེ་གཤེགས་ཀྱི་ཕྱག་དྲིལ་ངོ་མ་ཡིན་གསུངས་པའི་རྡོ་རྗེ་དྲིལ་བུ་ཐེག་ཆེན། མཁྱེན་བརྩེ་རིན་པོ་ཆེའི་རྟ་མགྲིན་དྲེགས་པ་ཀུན་གྲོལ་གྱི་སྒྲུབ་རྟེན་ཛྷི་ཀྵིཾ་གྱི་ཕུར་པ་རྟ་དབུ་ཅན་བྱིན་ལྡན། རྗེ་ཉིད་ཀྱི་སྐུ་ཚེ་རིལ་པོའི་ཕྱག་ཌཱར་རྒྱན་ལྡན། རྗེ་ཉིད་ཀྱི་གཏེར་མཛོད་སྐབས་རྟག་པར་བཞེས་པའི་རིག་འཛིན་སྤྱི་ཞུ། སྐུ་འདམ་སོགས་ན་བཟའ་ཆ་ཚང༌། རྟེན་སྒམ་དུ་གང་བཞུགས་ཀྱི་རིས་མེད་དམ་རྫས་དང༌། ཤོག་སེར་རྒྱ་དཔེ་སོགས་ཤིན་ཏུ་འགང་ཆེ། མྱོང་གྲོལ་བདུད་རྩི་ཆོས་སྨན་ཕོན་ཆེ་སོགས་འབུལ་ཐོ་དང༌། བཀྲ་ཤིས་ཞབས་བརྟན་བཅས་བསྩལ། རྗེ་གོང་མའི་ཕྱག་བསྣམས་ལི་ཡི་མཎྜལ་ཆེ་ལེགས་ལ་རིན་ཆེན་སྣ་ཚོགས་པའི་ཚོམ་བུ་བཅས། ཀུན་གཟིགས་མཁྱེན་བརྩེའི་ཟབ་གཏེར་སྒྲུབ་ཐབས་སྙིང་པོ་སྐོར་ལྔ་ལ་དབང་དང༌། ལས་བྱང༌། ཁྲིད་ཡིག་བཅས་དང༌། གཞན་མཁྱེན་བརྩེའི་གཏེར་ཁ་ལ་ཞབས་ཏོག་ཕུལ་འོས་གང་ཡོད་ཀྱི་ཡིག་ཆ་གསར་སྤེལ་དང༌། ཁྱེད་རང་གི་གཏེར་ཁ་དགོས་པ་ཆེན་པོ་དང་འབྲེལ་བ་རྣམས་རས་སུ་མ་བོར་བར་ཕབ་དགོས་ཞེས་བཀའ་བསྩལ། ལོ་རྗེས་མར་ཕེབས་ཤོག་ང་ཡང་ཁྱེད་ལྟ་བུ་མ་བྱས་ན་ཡུན་རིང་ཨི་འཚོ་མི་ཤེས་གསུངས། ཐབས་གྲོགས་ལ་མཁྱེན་བརྩེ་རིན་པོ་ཆེའི་གཏེར་བྱོན་གཟི་མིག་གསུམ་པ་གནང་ནས་ཉམས་ཆག་བསག་མ་འོང་གསུངས། རང་གི་གཅེན་དང་བུ་མོ་གཉིས་སོགས་ཐམས་ཅད་ལ་གནང་བྱིན་རྒྱ་ཆེར་བསྩལ་ཏེ་འོག་མིན་བླ་མའི་གདན་ས་ནས་ཐོན། ལམ་བར་ཨཱརྻ་ཏཱ་རེའི་གནས་རྣམས་ཀྱང་མཇལ། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་ཕྱིན་ནས་ས་སྐྱོང་དབང་མོ་ཆེན་མོ། ལྷ་སྲས་ཐུབ་བསྟན་གཙོས་བསྟན་པ་སྤྱི་རིམ་སྙན་བརྒྱུད་མ་མོའི་མདོས་སོགས་བསྒྲུབས། ལམ་ཞོར་རྨ་རོང་གྲུ་གུ་དིལ་ལྟག་གི་ཆུ་ཚན་ཡང་བསྟེན། འདན་ཡུལ་པཎ་ཆེན་སྨྲྀ་ཏི་ཛྙཱ་ནའི་གདུང་རྟེན་དང༌། ཚེས་བཅུའི་གར་འཆམ་མཇལ་ཞིང་སྒ་བན་ཆེན་ཕུན་ཚོགས་དར་རྒྱས་གླིང་གི་སྒྲུབ་སྡེ་གསང་སྔགས་རིག་པའི་ཕོ་བྲང་དུ་བསྡད། གཙུག་ལག་ཁང་གསར་བཞེངས་ཀྱི་དོན་དུ་ཉེས་སེལ། ས་བདག །ཀླུ་བུམ། གཏེར་ཁ་གསར་རྙིང་གི་བཀྲ་ཤིས་གཏེར་བུམ་སོགས་མང་པོ་བཅའ་སྒྲུབ་བགྱིས། བཀའ་ནན་རབ་བརྗིད་དང༌། གཞི་བདག་དང་ལྷ་མོའི་རྟེན་མཁར། རཀྴ་ཐོད་ཕྲེང་གིས་སྲི་འདུལ་སོགས་བགྱིས། མཉན་སྤྲུལ་རིན་པོ་ཆེའི་གཙུག་ལག་གསར་བཞེངས་ཀྱི་ཞབས་བརྟན་དུ་ཟབ་བདུན་ཕུར་པའི་སྟོད་ལས་སྨད་ལས་ཟུང་འབྲེལ་གྱི་སྒྲུབ་ཆེན་བླ་གྲོ་ནོར་བུ་སྤྲུལ་སྐུ་དཔོན་སློབ་བཞི་བཅུ་སྐོར་ནས་རྒྱས་པར་བསྒྲུབས། མེ་ཁྱི་ལོའི་དབྱར་སྟོད་སྐོར་ཟུར་མང་རྣམ་རྒྱལ་རྩེའི་རྟོགས་ལྡན་གཏེར་སྲས་རིག་འཛིན་ཚེ་དབང་ནོར་བུ་དང༌། ཀརྨའི་མཁན་ཆེན་རཏྣ། དྲུང་པ་རིན་པོ་ཆེ་ཆོས་ཀྱི་ཉིན་བྱེད་རྣམས་ཀྱི་དངོས་སློབ་ཀརྨ་ཚེ་བརྟན་ལས་ཇོ་ནང་རྗེ་བཙུན་གསང་བདག་སྒྲོལ་བའི་མགོན་པོ་ཀུན་དགའ་སྙིང་པོའི་བཀའ་འབུམ་གྱི་ལུང་ཞུས། བན་ཆེན་མཁན་བཟོད་པ་མཐར་ཕྱིན་ལས་དཔལ་སྤྲུལ་རིན་པོ་ཆེ་འཇིགས་མེད་ཆོས་ཀྱི་དབང་པོའི་བཀའ་འབུམ་ཡོངས་རྫོགས་དང༌། མཁན་ཆེན་ཡོན་ཏན་རྒྱ་མཚོའི་ཡོན་ཏན་རིན་པོ་ཆེའི་མཛོད་ཀྱི་འགྲེལ་ཆེན་ཉི་ཟླའི་སྣང་བ་མཁན་ཆེན་ཉིད་ལས་གསན་པ་ཐོབ། སྟོན་དགུན་མཚམས་ཟུར་མང་བཀྲ་ཤིས་བདུད་རྩི་དིལ་དུ་སོང༌། གཏེར་ཆེན་རོལ་རྡོར་མཆོག་སྤྲུལ། དྲུང་རིན་པོ་ཆེ་ཀརྨ་ཆོས་ཀྱི་རྒྱ་མཚོ། ཟུར་མང་རྣམ་རྒྱལ་རྩེ་ནས་གར་དབང་མཆོག་སྤྲུལ་རིན་པོ་ཆེ། བླ་གྲོ་ནོར་བུ་མཆོག་སྤྲུལ། རྡོ་དགོན་ནས་མཁན་ཆེན་མཁྱེན་རབ། བདུད་རྩི་དིལ་གྱི་མཁན་པོ། རྡོར་སློབ་གཙོས་དགེ་འདུན་ཕལ་ཆེར་ལ་སྔ་འགྱུར་བཀའ་མ་སྒྱུ་འཕྲུལ་ཞི་ཁྲོ། ཚོགས་ཆེན་འདུས་པ་ཐེག་པ་རིམ་དགུ། སེམས་ཀློང་དང༌། མན་ངག་སྡེ་རྒྱུད་བཅུ་བདུན་གྱི་དབང་ལུང་རྫོགས་པར་ཕུལ། གར་དབང་རིན་པོ་ཆེའི་ཐུགས་བཞེད་འཁོན་ལུགས་ཕུར་པ་འཇམ་མགོན་ཀོང་སྤྲུལ་རིན་པོ་ཆེའི་ཡིག་ཆ་ལྟར་སྟོད་ལས་དང་སྨད་ལས་བསྒྲལ་དབང་བཅས་དང༌། རོལ་རྡོར་མཆོག་སྤྲུལ་ཀརྨ་དྲི་མེད་འོད་ཟེར་གྱིས་ཟུར་ལུགས་བདེ་མཆོག་མཁའ་འགྲོ་སྙན་བརྒྱུད་ཀྱི་དབང་ཡན་ལག་གི་དབང་ཞིབ་རྒྱས་བཅས་དང༌། ཀར་ལུགས་ཀུན་རིག་གི་དབང་བཅས་ཐོབ། དྲུང་པའི་གདན་ས་མཁར་རྒན་མའི་སྟེང་དུ་ཐུགས་སྒྲུབ་བར་ཆད་ཀུན་སེལ་གྱི་གནས་ཆེན་བྱིན་འབེབས་བཅའ་སྒྲུབ་དང༌། བཀའ་ནན་རབ་བརྗིད་བཅས་ཞིབ་རྒྱས་དགོས་གསུངས་པའང་སྒྲུབ། གཏེར་ཆེན་མཆོག་གླིང་མཁྱེན་བརྩེ་རིན་པོ་ཆེ་རྣམ་གཉིས་ཀྱིས་སྡེ་དགེ་ལྷུན་གྲུབ་སྟེང་ནས་ཐུགས་སྒྲུབ་རྣམ་གཉིས་ཆིག་དྲིལ་གྱི་སྒྲུབ་ཆེན་སྐབས་ཀྱི་ཐུགས་དམ་རྟེན་ཐུགས་སྒྲུབ་བར་ཆད་ཀུན་སེལ་གྱི་ཞལ་ཐང་ཡང་མཇལ་ཁ་ཞུས། ཝར་ཕུག་རྡོ་རྗེ་ཁྱུང་རྫོང་དྲུང་པ་གོང་མའི་སྒྲུབ་སྡེར་སོང་ནས་དྲུང་སྤྲུལ་སྐུ་ལ་བྱང་གཏེར་རྒྱལ་པོའི་མངའ་དབང་ཕུལ། རོལ་རྡོར་རིན་པོ་ཆེའི་སྒྲུབ་སྡེ་ཁྲ་མོ་ནང་དུ་སོང་ནས་ཉང་གི་ཁྲོས་ནག་དང༌། མཁའ་འགྲོ་གསང་འདུས་གཉིས་ཀྱི་སྒྲུབ་མཆོད་ལོ་བསྟར་ཚུགས་དགོས་པས་དེའི་དབང་ཁྲིད་ལུང་བཅས་དགོས་གསུངས་པ་ལྟར་རོལ་རྡོར་རིན་པོ་ཆེ་དང༌། དྲུང་སྤྲུལ། དེར་བཞུགས་སྒྲུབ་པ་རྣམས་ལ་མཁའ་འགྲོ་གཉིས་ཀའི་དབང་ཁྲིད་ལུང་བཅས་ཕུལ། དེ་ནས་བླ་བྲོ་དགོན་བརྒྱུད་མདོ་ཁམས་གནས་ཆེན་ཉེར་ལྔའི་ཞི་མཛད་རྡོ་རྗེ་རིགས་ཀྱི་གནས་ཆེན་རྒྱམ་རྒྱལ་པདྨ་ཤེལ་རི་རྡོ་ཐི་གངས་དཀར་གྱི་མདུན་སྲིའུ་འོ་མའི་མཚོ་ཁར་སོང༌། གཞི་བདག་རྟེན་གསོལ་དང་ཐུགས་སྒྲུབ་བླ་མ་ཆོས་སྐུ་ཚེ་དཔག་མེད་པའི་ཚོགས་མཆོད་ཉིན་ཁ་ཤས་བཏང༌། གནས་ཡིག་ཀྱང་བྲིས། གནས་བསྐོར་མི་མང་པོས་མཚོ་མདོག་དཀར་སྔོན་ལ་རླུང་གིས་བསྐྱེད་པའི་རྦ་རླབས་ཀྱི་རྐྱེན་ལྟ་བུའི་མཚོ་ལ་ཞི་དཀྱིལ་སྒོ་རྫོགས་ཅན་གྱི་རི་མོ་བཀྲ་བ་མཐོང་བ་སོགས་དགེ་མཚན་ཡང་བྱུང༌། རྒྱམ་མཚོ་ནག་ཀྱང་མཇལ་ནས་ཚོགས་མཆོད་ཕུལ། དེ་ནས་ཕྱིན་གཏེར་ཆེན་མཆོག་གླིང་གི་གདན་ས་རྩི་ཀེ་ནོར་བུ་སྤུན་གསུམ་གྱི་མདུན་སྨིན་གྲོལ་ནོར་བུ་གླིང་གི་སྒྲུབ་སྡེ་འོད་གསལ་གླིང་དུ་ཕྱིན། གཏེར་སྲས་མཆོག་སྤྲུལ་རིན་པོ་ཆེ་འགྱུར་མེད་ཚེ་དབང་བསྟན་འཕེལ་མཇལ། མཆོག་གཏེར་ཟབ་བདུན་སྒྱུ་འཕྲུལ་ལྕགས་བྱང་མ་ཞི་བ། ཁྲོ་བོ་དོང་སྤྲུགས་བཅས་ཀྱི་དབང་ལུང་ཞིབ་རྒྱས་དང༌། ཐུགས་སྒྲུབ་བླ་མ་ལོངས་སྐུའི་མི་འཁྲུགས་པ། རྣམ་སྣང༌། ཤཱཀ་ཐུབ། སྨན་བླ་བཞིའི་སྒོས་སྒྲུབ་ཀྱི་དབང་ལུང་གཏེར་སྲས་ཚེ་དབང་གྲགས་པའི་ཆོག་བསྒྲིགས་ལྟར་དང༌། བླ་མ་ཆོས་སྐུའི་དབང༌། འཇམ་མགོན་རྡོ་རྗེ་འཆང་གུ་ཎ་དངོས་ལས་གསན་པ་ཡིན་གསུངས་པས་དེའི་དབང་བཅས་ཞུས། སྨིན་གྲོལ་ནོར་བུའི་གླིང་དུ་ཕྱིན་མཆོག་གླིང་ཡང་སྲིད་མཇལ། འཆི་མེད་འཕགས་མའི་ཡང་ཟབ་ཚེའི་བྱིན་རླབས་ཕུལ། གཏེར་ཆེན་མཆོག་གླིང་གི་སྐུ་ཆས་དང༌། དབང་ཆས་གུ་རུའི་སྐུ་ཚབ་སོགས་ཞིབ་མཇལ་བྱུང༌། གཏེར་ཆེན་སྐུ་གདུང་རིན་པོ་ཆེའི་སྤྱན་སྔར་ཐུགས་སྒྲུབ་བར་ཆད་ཀུན་སེལ་གྱི་ཚོགས་མཆོད་བཅས་མཆོད་འབུལ་ལེའུ་བདུན་མ། བར་ཆད་ལམ་སེལ་གྱི་གསོལ་འདེབས་ཞིབ་རྒྱས་སུ་ཕུལ། གཏེར་རྫས་སྐོར་གཏེར་ཆེན་དགོངས་པ་རྫོགས་རྗེས་ཀུན་གཟིགས་མཁྱེན་བརྩེའི་དབང་པོས་སྲས་སྲས་མོ་ཡུམ་རྣམས་ལ་བགོ་བཤའ་མཛད་པ་ལས་སྲས་མོ་དཀོན་མཆོག་དཔལ་སྒྲོན་སྐུ་སྐལ་རེད་གསུང་པའི་བཀའ་བརྒྱད་ཡུམ་བཀའི་ཤོག་སེར་ལྡེབ་གཅིག་དངུལ་གྱི་སྦུ་གུ་ཞིག་ནང་འདུག་པ་དེ་ལ་གང་ཡོད་ཁྱེད་ནས་ཕབ་དགོས་གསུངས་ཏེ་རཏྣ་ཤྲཱི་ཏཱ་རེའི་སྐུ་མཇུག་དཀར་སངས་ཤིག་བཅས་གནང་བས། བཀའ་བརྒྱད་དཔལ་དགུའི་ཡུམ་བཀའ་ཕྱོགས་བསྡུས་ཕྱི་ནང་གསང་སྒྲུབ་ཡོད་པ་དང༌། བཀའ་སྲུང་དུར་ཁྲོད་མ་མོ་བཅས་བྲིས་ཏེ་སྤྱན་འབེབས་ཞུས། གཏེར་སྲས་རིན་པོ་ཆེས་མཁྱེན་བརྩེའི་མཆོག་སྤྲུལ་གཅིག་ཀྱང་ཞལ་མཇལ་མ་ཐུབ་པས་ད་རེས་ཁྱེད་དང་ཞིབ་མཇལ་གྱིས་བློ་བདེ་བ་བྱུང་གསུངས་ནས་དགྱེས་རྩེར་མཛད། འཇམ་མགོན་བླ་མ་རིན་པོ་ཆེ་ཆོས་ཀྱི་བློ་གྲོས་མདུན་གཏེར་སྲས་ཚེ་དབང་ནོར་བུའི་ཐུགས་དམ་རྟེན་ཐུགས་སྒྲུབ་བར་ཆད་ཀུན་སེལ་གྱི་ཞལ་ཐང་དབུས་བྲིས་སྤུས་ལེགས་ཕུལ་ནས། རིགས་འདུས་པདྨའི་མྱུ་གུའི་རྫོགས་རིམ་བར་དོ་དྲུག་གཏན་ལ་འབེབས་བསྐུལ་ཞུས་གསུངས། སེ་ར་དགོན་པ་སྐྱིད་འདུས་སྡེ་དང༌། ཞེ་ཆེན་དགོན་ལག་གཤོང་ནག་དགོན་དུ་ཕྱིན་ཅིང་སྤྲུལ་སྐུ་ཨ་ཚང་སྲས་ཡུམ་བཅས་ལ་ཚེ་དབང་ཕུལ། དེ་ནས་དྲུང་རམ་དགོན་དུ་གཅེན་བཤད་སྒྲུབ། ཐབས་གྲོགས་མ་བུ་རྣམས་སླེབས་པའི་རྩར་སོང༌། རྒྱལ་སྤྲུལ་རིན་པོ་ཆེ་ཞལ་མཇལ་ཞིབ་རྒྱས་སུ་ཞུས། ལྷོ་རྒྱུད་ནས་དགོན་སྟོད་གྲུ་བརྒལ་ཏེ་དབོན་སྟོད་བཤད་གྲྭར་མཁན་པོ་མཁྱེན་རབ་དགྱེས་མཇལ་དང༌། སྡེ་དགེ་ལྷུན་གྲུབ་སྟེང་དུ་ཕྱིན། སི་ཏུ་རིན་པོ་ཆེ་པདྨ་དབང་མཆོག་དང༌། དཔལ་ཡུལ་ཀརྨ་ཡང་སྲིད། རྫོགས་ཆེན་ཀོང་སྤྲུལ། འབྲི་གཏེར་འོད་གསལ་རྡོ་རྗེ་རྣམས་དང༌། སྡེ་དགེ་སྲས་བཙུན་བློན་པོ་རྣམས་མཇལ། སི་ཏུ་རིན་པོ་ཆེའི་མདུན་ནས་ཆོས་གླིང་དག་སྣང་གྲུབ་ཐོབ་ཚེ་སྒྲུབ་ཀྱི་དབང་བརྒྱ་དང་བརྒྱད། སྡེ་དགེ་མ་སྲས་དང་ཆབས་ཅིག་ཐོབ། སླར་ཤྲཱི་ན་ལེནྡྲ་གཉིས་པ་རྫོང་སར་བཀྲ་ཤིས་ལྷ་རྩེར་ཕྱིན་ནས་འཇམ་མགོན་བླ་མའི་དགྱེས་ཞལ་མཇལ་བའི་སྐལ་བཟང་ཐོབ། རྗེ་བླ་མ་རིན་པོ་ཆེའི་གཅུང་གཏེར་སྲས་སྤྲུལ་སྐུ་འཆི་མེད་རིན་པོ་ཆེ་ལས་གསེར་པ་གཏེར་རྒན་གྱི་ཚེ་སྒྲུབ་དང༌། རྟ་མགྲིན་གྱི་དབང་ཐོབ། ཐུགས་བརྩེ་ཆེན་པོས་རྗེས་སུ་བསྐྱངས། མཁའ་འགྲོ་གསང་བ་ཀུན་འདུས་ཀྱི་རྒྱུད་དང༌། མདོས་ཆེན་བཀའ་སྲུང་རྣམས་ཤོག་སེར་ལས་ཕབ། སྔར་ནས་གསོལ་བ་བཏབ་པའི་རྗེ་བླ་མ་རང་གི་རྣམ་ཐར་ཞལ་གསུང་མ་བཀའ་བརྩམས་གནང༌། ཁྱེད་རང་གི་རྣམ་ཐར་ཞིག་དང་གཏེར་འབྱུང་ཞིག་ངེས་པར་འབྲི་བར་འོས་པའི་བཀའ་ནན་བསྩལ། གཏེར་ཆེན་མཆོག་གླིང་ཆོས་སྐོར་གཏེར་མཛོད་དུ་མི་བཞུགས་པའི་ཐུན་མོང༌། ཐུན་མིན་ཐུགས་སྒྲུབ་སྐོར་བཞི། ཟབ་པ་སྐོར་བདུན་སོགས་ཀྱི་དབང་གཏེར་གཞུང༌། རྣམ་བཤད་ཟིན་བྲིས་དང་འཇམ་མགོན་རྣམ་གཉིས་གསུང་ཟིན་གང་ཡོད་དང་གཏེར་སྲས་སྤྲུལ་སྐུའི་མདུན་བཞུགས་གཏེར་ཆེན་མཆོག་གླིང་གི་བཀའ་རྩོམ་སྐོར་སོགས་པོད་གཉིས། ཐུགས་སྒྲུབ་ཡིད་བཞིན་ནོར་བུའི་ཞལ་གདམས་སྙིང་བྱང་གི་གུ་རུ་ཡིད་བཞིན་ནོར་བུ་བཅུ་གསུམ་གྱི་དབང་གསར་སྤེལ་མཛད། ཀཿཐོག་མི་ཕམ་མཆོག་སྤྲུལ་དང་རྒྱལ་རྩེ་ཁྲོ་དགའི་སྲས་བླ་གྲོ་ནོར་བུ་སོགས་ལ་སྒྲུབ་ཐབས་འདོད་བུམ་གྱི་དབང་ལུང་ཡོངས་རྫོགས་བཏོན། གཏེར་མཛོད་བཀའ་རྒྱ་པོད་གསུམ་གྱི་དབང་ལུང་བཏོན། རྨུགས་སངས་ཁ་ལེགས་སྤྲུལ་སྐུ་པདྨ་ཀུན་བཟང་རང་གྲོལ་སོགས་ལ་རྩེ་ལེ་སྣ་ཚོགས་རང་གྲོལ་གྱི་བཀའ་འབུམ་པོད་ལྔའི་ལུང་བཏོན། ཁམས་བྱེའི་སྐྱོར་དཔོན་གྱིས་གསོལ་བ་བཏབ་པ་བཞིན་ལམ་འབྲས་སྦས་དོན་གྱི་བཤད་ཁྲིད་བཀའ་དྲིན་དུ་ཐོབ། ཟབ་གཏེར་རྫོགས་ཆེན་སྡེ་གསུམ་འདི་གཏེར་ཆེན་ནས་ད་ལྟའི་བར་བཀའ་རྒྱ་དམ་པོས་ཆིག་བརྒྱུད་གནང་མཛད། ད་བརྒྱུད་པ་ལྔ་པ་མན་ཆད་བཀའ་ཅུང་ཟད་ཡངས་སྙམས་ཀྱང་ཁྱེད་རང་ནས་ཤེས་ཞེས་གསུངས། རྫོགས་ཆེན་སྡེ་གསུམ་གྱི་དབང་ལུང་སྐབས་ཀཿཐོག་མཁན་ཆེན་ནུས་ལྡན། གཏེར་སྟོན་དྲི་མེད་སྲས་འཇམ་མགོན་སྤྲུལ་སྐུ་པདྨ་ཐུགས་རྗེའི་དབང་ཕྱུག །གཏེར་སྲས་བདེ་ཆེན་རྣམ་རྒྱལ་གྱི་སྲས་དྲི་མེད་སྤྲུལ་སྐུ་སོགས་ཀྱང་ཕེབས་པས། སྤྲུལ་སྐུ་པདྨ་ཐུགས་རྗེའི་དབང་ཕྱུག་ལས་བཀའ་མ་དོང་སྤྲུགས་པདྨ་རྒྱ་ལྡན་གྱི་དབང་རྗེ་བླ་མས་གསན་པའང་ཞར་བྱུང་དུ་ཐོབ། གཏེར་ཆེན་དྲི་མེད་པདྨ་གླིང་པ་སྐུ་གཤེགས་ཏེ་ཟངས་མདོག་དཔལ་རིར་ཕེབས། རྗེ་བླ་མར་འདས་རྗེས་བླ་སྒྲུབ་ཁྱད་པར་ཅན་ཞིག་འདུག་པའི་དབང་ལུང་ཡང་བཀའ་དྲིན་བྱུང༌། མཁན་ནུས་ལྡན་པདྨ་ཤེལ་ཕུག་གི་མདུན་བཞུགས་པ་ལ། རྗེ་བླ་མ་རིན་པོ་ཆེས་ཕྱག་རྒྱ་པདྨ་ཅན་ལ་བརྟེན་ཏེ་རྡོ་རྗེའི་ཚེ་སྒྲུབ་ལམ་གྱི་རྟོགས་པ་སྤར་ཚུལ་ཐབས་ལམ་གྱི་ཟབ་གནད་སྐོར་གསུང་རྩོམ་བགྲོ་གླེང་མང་པོ་ཕྱག་བྲིས་ཕན་ཚུན་གནང་བར་མཛད། མཁའ་འགྲོ་གསང་བ་ཀུན་འདུས་ཀྱི་ཚོགས་འབུམ་ཕྲག་ལྷག་བསྒྲུབས། མཁན་ནུས་ལྡན་ནས་ཟབ་མོ་ཡང་ཏིག་གི་དབང་ཞིག་གསན་པའང་བཀའ་དྲིན་ཐོབ། མཁའ་འགྲོ་གསང་འདུས་ཀྱི་རྒྱུད་ལས་མདོས་ཆོག་གཙོས་གཏེར་ཁ་དགོས་གནད་ཆེན་པོ་དང་ལྡན་པ་རྣམས་ཕབ་པར་བཀའ་རྩོམ་ཚིགས་བཅད་བསྩལ་ཞིང༌། རྒྱ་དྲིལ་སྤུས་ལེགས་བཅས་གནང༌། ཁམས་བྱེའི་མཁན་པོ་ནས་ཞུས་པ་བཞིན་ལམ་འབྲས་སྦས་དོན་མ་ཞིབ་ཁྲིད་དུ་བཀའ་དྲིན་བསྩལ། འཇམ་མགོན་པདྨ་ཡེ་ཤེས་རྡོ་རྗེའི་སྐུ་ཚེ་མཐར་ཕྱིན་པ་དང་བསྟན་འགྲོའི་དཔལ་ཡོན་རྒྱས་ཤིང་མཐའ་དམག་ཞི་བའི་རྟེན་འབྲེལ་གྱིས་ལུང་ཟིན་ཌཱ་ཀིའི་རྒྱལ་མོ་ཤེལ་དཀར་རྡོ་རྗེ་མཚོའི་རྣམ་འཕྲུལ་ལ་དཀར་སྲས་མོ་ཚེ་རིང་ཆོས་སྒྲོན་ཕྱག་རྒྱར་བཞེས་པའི་བརྟན་བཞུགས་ཡུམ་བཀའ་བདེ་ཆེན་རྒྱལ་མོའི་སྒོ་ནས་གུས་པས་ཕུལ་བའི་སྐལ་བཟང་བྱུང༌། རང་གཏེར་པདྨ་ཚེ་སྙིང་གི་རྩ་བ་གསུམ་གྱི་དབང་ཁྲིད་ཐམས་ཅད་ཕུལ། བཀྲ་ཤིས་འཆི་མེད་གྲུབ་པའི་དགའ་ཚལ་གྱི་སྟེང་དུ་གསེར་གྱི་རྒྱལ་མཚན་འཛུགས་པའི་ནང་གཞུག་ཐུགས་སྒྲུབ་བར་ཆད་ཀུན་སེལ་གྱི་གནས་ཆེན་བྱིན་འབེབས་གདུགས་དཀར་གྱི་རྒྱལ་མཚན་འཛུགས་ཆོག་རྣམས་རེ་སྐོང་སྔགས་པ་བཀྲ་ཤིས་དཔལ་ལྡན་དང་གུས་པས་ཀྱང་ཞབས་ཏོག་ཞུས། བླ་མ་དགོངས་འདུས་ཀྱི་དབང་ཆེན་ཞིབ་རྒྱས་དང་སྡེ་དགེའི་བསྟན་སྲིད་ལ་ཕན་ཕྱིར་ཁྲོ་རི་ཟིལ་ཁྲོམ་གྱི་ལྷོ་ཕྱོགས་སུ་བཀྲ་ཤིས་ལྷ་རྩེའི་གཟིམ་སྤྱིལ་དུ་སྙན་བརྒྱུད་ཡང་དག་ཟབ་ཏིག་གི་སྒོ་ནས་བདུད་རྩི་སྨན་གྱི་སྒྲུབ་པ་བཅས་རྗེ་བཙུན་བླ་མ་རིན་པོ་ཆེ་དབུ་བཞུགས་ཀྱི་ཞབས་གྲས་སུ་གུས་ཀྱང་ཚུད་པའི་སྐལ་བཟང་བྱུང་བ་དང༌། སྒྲུབ་ཐབས་རྣམས་ཆོག་ཁྲིགས་བཀའ་དྲིན་བསྩལ། རྗེ་བླ་མས་པདྨ་ཚེ་སྙིང་གི་ཡང་ཟབ་རིག་འཛིན་ཚེ་སྒྲུབ་ལ་བསྙེན་འབྲེལ་གནང་བ་གཟིམས་ལམ་ལེགས་པོ་བྱུང་གསུངས། བྱ་རྒོད་གཉེར་པས་སྦྱིན་བདག་གིས་ཟིལ་ཁྲོམ་ཤར་ཕྱོགས་མ་ཎི་གད་མགོར་ཀློང་སྙིང་དཔལ་ཆེན་འདུས་པའི་སྨན་སྒྲུབ་སྒྲུབ་ཆེན་དང་འབྲེལ་བ་རང་དང་རྒྱལ་རོང་ནམ་སྤྲུལ། གཡག་ཟེ་བ་ཤུལ་བླ་སྤྲུལ་སོགས་འདུས་པ་བརྒྱ་སྐོར་ལྷག་དང་བཅས་པས་བསྒྲུབས། ལྷ་རི་ཕོ་བྲང་དུ་རང་གཏེར་གེ་སར་གྱི་རླུང་རྟ་སོགས་རྒྱས་སྒྲུབ་བྱས། རྒྱུད་སྡེ་བཞི་འབྲེལ་གྱི་སྒྲོལ་དབང་ཞུས་ནས་རྗེ་བླ་མའི་མདུན་ནས་བཏེགས་ཏེ། ཆོས་རྒྱལ་སྡེ་དགེ་དང་བྱ་རྒོད་ལྷན་རྒྱས་ཀྱིས་ཟིལ་ཁྲོམ་མདུན་དུ་རྩ་གསུམ་དྲིལ་སྒྲུབ་ཀྱི་གནས་ཆེན་བྱིན་འབེབས། གཞི་བདག་རྟེན་བཀོལ་བཅས་བསྒྲུབས། གཏེར་བུམ་དང་དཀྱིལ་འཁོར་སོགས་སྒྲུབ་པ་དང་རབ་གནས་འཇམ་མགོན་སྐུ་གོང་འོག་གི་མཆོད་ཆས་སོགས་རྗེ་འཇམ་མགོན་བླ་མས་བཀའ་དྲིན་དུ་བསྩལ། མཁར་མདོ་གཉེར་པ་འཆི་མེད་མགོན་པོས་སྦྱིན་བདག་གིས་ཟིལ་ཁྲོམ་ནུབ་ཕྱོགས་རྨ་རོང་གྲུ་གུ་དིལ་ལྟག་ཏུ་རྡོར་སེམས་མངོན་དགའི་སྒྲུབ་ཆེན་བཟང་མགོའི་གྲྭ་ཚང་ཉི་ཤུ་སྐོར་གྱིས་བསྒྲུབས། དེར་ཡང་གནས་ཆེན་བྱིན་འབེབས་དང་གཞི་བདག་རྟེན་བཀུལ་བསྒྲུབས་ནས་རང་ཡུལ་དུ་ཕྱིན། བན་ཆེན་ཕུན་ཚོགས་དར་རྒྱས་གླིང་དུ་གསེར་ཟངས་ཀྱི་གུ་རུའི་སྐུ་མདའ་ཚད་ལ་གཟུངས་འབུལ་སྤྱི་དང༌། ཁྱད་པར་བླ་མ་ནོར་ལྷ་གཙོ་འཁོར་ཡོངས་རྫོགས་ཀྱི་དཀྱིལ་འཁོར་དང་སྒྲུབ་རྫས་བཅས་བཅའ་སྒྲུབ་བྱས། རང་གནས་སུ་བླ་མའི་ཐུགས་སྒྲུབ་བར་ཆད་ཀུན་སེལ་དང༌། བླ་མ་ནོར་ལྷ་སྐྱེས་མཆོག་ཚུལ་བཟང་ལ་བསྟེན་པའི་སྟོད་ལས་བླ་མ་ཞི་བ་དང༌། སྨད་ལས་བདུད་གཤེད་ལ་བསྟེན་པའི་སྲུང་བཟློག་བསད་མནན་བཅས་རྒྱས་པར་བསྒྲུབས། ཟུར་མང་བདུད་རྩི་དིལ་དུ་ཕྱིན་ནས་མཆོག་གླིང་ཐུགས་སྒྲུབ་བར་ཆད་ཀུན་སེལ་གྱི་བླ་མ་ཆོས་སྐུའི་ཚེ་སྒྲུབ་དང༌། ས་གཡང་ཉེས་སེལ་བུམ་གཏེར་མང་དུ་བསྒྲུབས། ཟུར་མང་གར་དབང་རིན་པོ་ཆེ། གཏེར་དྲུང་རྣམ་གཉིས། རྩི་ཀེའི་མཆོག་གླིང་སྤྲུལ་སྐུ། དྲུང་གོང་མའི་སློབ་མ་སྒྲུབ་བླ་མཁན་པོ་སོགས་མང་ཞིག་ལ་སངས་གླིང་བླ་མ་དགོངས་འདུས་ཀྱི་སྒྲུབ་དབང་ཆེན་པོ་དང༌། འཇམ་མགོན་མཁྱེན་བརྩེ་རིན་པོ་ཆེའི་བཀའ་འབུམ་ཡོངས་རྫོགས་ཀྱི་ལུང༌། རོལ་རྡོར་རིན་པོ་ཆེའི་རི་ཁྲོད་ཁྲ་མོ་ནང་དུ་གཏེར་དྲུང་རྣམ་གཉིས་དང་སྒྲུབ་གྲྭ་ཁ་ཤས་ལ་མཆོག་གླིང་རྫོགས་ཆེན་སྡེ་གསུམ་གྱི་དབང་ལུང་ཕུལ། རོལ་རྡོར་མཆོག་སྤྲུལ་མདུན་ནས་གཏེར་ཆེན་རོལ་རྡོར་བཀའ་འབུམ་གྱི་ལུང་ཞུས། གཏེར་བྱོན་ཕྱག་རྡོར་གྱི་རྒྱུད་ལ་འགྲེལ་པ་བྲིས་ཏེ་ལུང་བཀླག །རྒྱམ་རྒྱལ་པདྨ་ཤེལ་རིའི་མདུན་གྱི་སྲིའུ་འོ་མཚོའི་མདུན་ཐུགས་སྒྲུབ་ཚེ་དམར་དང༌། རྒྱམ་མཚོ་ནག་ཁར་ཕྱིན་ཏེ་རྩ་གསུམ་སྤྱི་འདུས་ཀྱི་ཚོགས་བཏང༌། མཆོག་གླིང་གདན་ས་རྩི་ཀེ་ནོར་གླིང་གི་སྒྲུབ་སྡེ་འོད་གསལ་གླིང་ན་གཏེར་སྲས་སྤྲུལ་སྐུ་འགྱུར་མེད་ཚེ་དབང་བསྟན་འཕེལ་དྲུང་དུ་ཕྱིན། གཏེར་སྲས་ཚེ་དབང་གྲགས་པའི་གསུང་ཐུགས་སྒྲུབ་བླ་མ་ལོངས་སྐུ་ངན་སོང་དོང་སྤྲུགས་ཀྱི་སེམས་ཉིད་ངལ་གསོ། དོན་ཡོད་ཞགས་པ། པདྨ་གཙུག་ཏོར། རྡོ་རྗེ་སྙིང་པོའི་སྒོས་དབང་ཞུས། སྐུ་ཚབ་རིན་པོ་ཆེའི་མདུན་ཐུགས་སྒྲུབ་བར་ཆད་ཀུན་སེལ་གྱི་ཚོགས་བརྒྱ་བཏང༌། ཀརྨ་དགོན་དུ་ཕྱིན་ནས་ཐུབ་ཆེན། ཀརྨ་པའི་གཟིམ་ཆུང་དུ་ས་ར་ཧའི་ལོགས་བྲིས་ཀར་རབས་རིམ་བྱོན་ལ་གསུང་འབྱོན་པ་སོགས་རྟེན་གསུམ་ཁྱད་པར་ཅན་དུ་མ་ཞིབ་མཇལ་དང༌། ཀར་རབས་ལྷ་ཁང་དང་གསང་སྔགས་ཕོ་བྲང་རྣམས་སུ་མཆོད་འབུལ་ཞིབ་རྒྱས་ཞུས། སྤྲུལ་སྐུ་རིན་ཆེན་སྙིང་པོ་དང་མཇལ་ཞིང་མགོན་ཁང་ཆེན་པོར་རྒྱལ་དབང་ཆོས་གྲགས་རྒྱ་མཚོའི་ཐུགས་དམ་རྟེན་བདེ་མཆོག་ཡབ་ཡུམ་གྱི་སྐུ་ལི་མ་ཁྱད་འཕགས་དུས་བཟང་ལ་སྦྱོར་མཚམས་ནས་བྱང་སེམས་བབས་པ་དང༌། མགོན་པོ་དང་ལྷ་མོའི་སྐུ་ལི་མ་ཁྱད་འཕགས་མཇལ་བའི་སྐུ་པང་ལས་ཤོག་སེར་ཧྲིལ་མོ་ཆུང་ངུ་ཞིག་རྙེད་པ་གཉགས་ལུགས་ཕུར་པའི་ཁ་བྱང་དུ་འདུག །རང་ཡུལ་དུ་ཕྱིན་རི་ཁྲོད་ཅིག་ཏུ་མཚམས་ལ་བསྡད་ནས་ཐུན་གསེང་དུ་གཉགས་ཕུར་སྐོར་བྲིས། རྫོང་སར་དུ་ཕྱིན་ནས་འཇམ་མགོན་ཆོས་ཀྱི་སྤྱན་ལྡན་ལ་གཟིགས་འབུལ་ཞུས་པས་དབང་ལུང་ཆེད་དུ་གསན་ནས་ཀུན་གཟིགས་མཁྱེན་བརྩེའི་དབང་པོ་ལ་རྡོ་རྗེ་ཕུར་པ་དབུ་དགུ་ཕྱག་བཅོ་བརྒྱད་ཡོད་པའི་ཟབ་གཏེར་གྱི་བཀའ་བབས་ཤིག་ཡོད་པ་དེའི་ཆ་ཤས་ཤིག་ཡིན་འདྲ་གསུངས། ལས་བྱང༌། རྒྱུན་ཁྱེར། གཏོར་ཟློག །དབང་རྣམས་ཆོག་ཁྲིགས་བཀའ་དྲིན་བསྩལ། རང་ཡུལ་དུ་ཕྱིན་ནས་མཚམས་ལ་བསྡད། བརྩམ་འཕྲོས།
༈ ཞལ་གསུངས་རྣམ་ཐར་མདོར་བསྡུས་གཞན་བསྐུལ་ངོར་གནང་བ་བཞུགས།
ཁོ་བོ་སྐྱེས་པའི་ཡུལ་ནི་བོད་ཆེན་པོ་ཡི་ལྗོངས་མདོ་སྨད་ཆུ་བཞི་སྒང་དྲུག་ལས་ལྷོ་ཟླ་ཟལ་མོའི་སྒང༌། གསེར་གྱི་དཔལ་དང་ལྡན་པའམ་ཆུ་བོ་གསེར་ལྡན་གྱི་འགྲམ་ཡིན་པས་ལྡན་མ། འབྲོག་གནས་མཆེད་ལྔའི་ནང་གསེས་ཇོ་བོ་སྒྱོགས་ཆེན་གདོང་རས་སྲུང་བ། འཕགས་ཡུལ་གྱི་པཎ་ཆེན་གྲུབ་པའི་དབང་པོ་ཤྲཱི་སྨྲྀ་ཏི་ཛྙཱ་ནས་ཞབས་ཀྱིས་བཅགས་ཤིང༌། ཆོས་མངོན་པ་སོགས་འཆད་ཉན་མཛད་དེ་ཐ་མའི་མཛད་པ་བསྟན་པའི་སྐུ་གདུང་རིན་པོ་ཆེ་ད་ལྟའི་བར་བཞུགས། མཐའ་འདུལ་གྱི་གཙུག་ལག་ཁང་གླང་ཐང་སྒྲོལ་མ་བཞུགས་པའི་གནས། ས་སྐྱའི་འགྲོ་མགོན་ཆོས་རྒྱལ་འཕགས་པ་ཧོར་ཡུལ་ཕེབས་སྐབས་ཡར་མར་གཉིས་ཀར་ཕེབས། ངོར་ཆེན་རྡོ་རྗེ་འཆང་གི་དངོས་སློབ་མངའ་རིས་ཚུལ་ཁྲིམས་འོད་ཟེར་གྱིས་རབ་སྲམ་དགོན་པ་བཏབ། རས་རལ་དགོན་སོགས་འབྲི་གུང༌། རྗེ་རིན་པོ་ཆེའི་སློབ་མ་དགོན་ཐོག་བླ་མ་སྟོང་དཔོན་རསྨི་དྷྭ་ཛས་བཏབ་པའི་ལྡེང་དགོན་སོགས་དགེ་ལུགས། ཀརྨ་པ་ཆོས་གྲགས་རྒྱ་མཚེས་བཏབ་པའི་མེ་ལོང་དགོན་སོགས་བཀའ་བརྒྱུད་ཀྱི་དགོན་པ་རྣམས་ཡོད་ཅིང༌། འབྲི་གུང་སྐྱོབ་པ་འཇིག་རྟེན་གསུམ་མགོན། སངས་རྒྱས་མཉན་པ་གྲུབ་ཆེན། མི་འགྱུར་ནམ་མཁའི་རྡོ་རྗེ་སོགས་སྐྱེས་ཆེན་དམ་པ་བཅུ་ཕྲག་ལྷག་ཙམ་འཁྲུངས་པའི་གནས་སུ་ལྷ་རིགས་སྨྱོས་ཀྱི་གདུང་བརྒྱུད་དུ་གྲགས་པའི་སྦྱིན་བདག་སྡེ་དགེའི་གཉེར་ཆེན་དིལ་མགོ་ཞེས་པའི་ཁྱིམ་དུ་རབ་བྱུང་བཅོ་ལྔ་པའི་ཐུན་མོང་ཞེས་པ་ལྕགས་ཁྱི་ལོར་ནག་ཟླའི་ཚེས་ ༡༥་ ནས་འཇམ་པའི་དབྱངས་དངོས་མི་ཕམ་རིན་པོ་ཆེས་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོའིབསྡུས་རྒྱུད་ཀྱི་འགྲེལ་ཆེན་གྱི་བཤད་ཁྲིད་མཛད་པའི་དགའ་སྟོན་གྱི་ཚོགས་འཁོར་ཟླ་བ་བཞི་པའི་ཚེས་སུམ་ཅུ་ལ་མཛད་པའི་ཟླ་བ་གྲོ་བཞིན་གྱི་འགྲུབ་སྦྱོར་ཉིན་སྐྱེས། མ་ཡི་འོ་མ་ཁར་མ་མིད་པའི་སྔ་ལོག་ཏུ་ལྕེ་ལ་ཧྲཱི་དྷཱིས་གདབ་པ་དང༌། འཇམ་དབྱངས་དང་དབྱངས་ཅན་རིལ་བུ་རྣམས་བསྩལ། སྐྱེས་ནས་ཟླ་བ་གཅིག་ཙམ་གྱི་ཚེ་འཇམ་དགོན་མི་ཕམ་རིན་པོ་ཆེའི་གསེར་ཞལ་མཇལ་ཞིང་རྣམ་སྨེའི་བྱབས་ཁྲུས། གླུད། ཚེ་འགུགས་བཅས་མཛད་ཅིང༌། མིང་བཀྲ་ཤིས་དཔལ་འབྱོར་དུ་བསྩལ། དེ་ནས་ཆུ་བྱི་ས་ག་ཟླ་བའི་ཚེས་ ༢༩ ལ་སྐུ་གཤེགས་ཀྱི་བར་འཇམ་དཔལ་རིལ་བུ་བདུད་རྩི་ཆོས་སྨན་མ་ཆད་པར་བསྩལ། བྱིན་རླབས་དང་བཀའ་བསྒོ་སོགས་དུས་དང་དུས་སུ་བསྩལ་ཞིང་ཁྱད་པར་སྐུ་མྱ་ངན་ལས་འདའ་ཁར་ཐུགས་དམ་རྟེན་འཇམ་དཔལ་ཡེ་ཤེས་སེམས་དཔའི་སྐུ་ཡིས་རྡོ་རྗེ་གསུམ་གྱི་བྱིན་རླབས་བསྩལ། རང་དང་ཕ་མ་སྤུན་སྲིང་ཐམས་ཅད་བྱང་ཆུབ་སྙིང་པོའི་བར་སྨོན་ལམ་གྱིས་རྗེས་སུ་འཛིན་པའི་ཞལ་བཞེས་བསྩལ་བའི་བཀའ་དྲིན་བསམ་ལས་འདས། དེ་ནས་རིམ་གྱིས་འབྲི་ཀློག་བསླབ་ཅིང༌། ལོ་གྲངས་བཅུའི་སྟེང་ཞུགས་ཀྱིས་ལུས་འཚིག་སྟེ་ཟླ་བ་དྲུག་ཙམ་དུ་ནད་ཀྱིས་མནར་བས་རྐྱེན་དབང་དགེ་བའི་བསྐུལ་མར་གྱུར་སྟེ་ཞེ་ཆེན་རྒྱལ་ཚབ་རིན་པོ་ཆེ་འགྱུར་མེད་པདྨ་རྣམ་རྒྱལ་ལས་དགེ་ཚུལ་གྱི་སྡོམ་པ་ནོད། མིང་འགྱུར་མེད་བསླབ་གསུམ་རྒྱན་མཚན་དང༌། དབུ་མ་ལུགས་དང༌། རྒྱ་ཆེན་སྤྱོད་བརྒྱུད་སེམས་བསྐྱེད་ཀྱི་སྡོམ་པ་བསྩལ། མིང་རྒྱལ་སྲས་ཆོས་ཀྱི་མྱུ་གུ །སྔ་འགྱུར་བཀའ་མ་སྒྱུ་འཕྲུལ་ཞི་ཁྲོ། ཚོགས་ཆེན་འདུས་པ། དོང་སྤྲུགས། ཡང་དག་སོགས་དང༌། གཏེར་མ་སྒྲུབ་ཐབས་འདོད་འཇོ་བུམ་བཟང་ཡོངས་རྫོགས། སྨིན་གླིང་རྡོར་སེམས། ཉང་གཏེར་བཀའ་བརྒྱད་བདེ་འདུས་དོན་དབང་པདྨ་ཤེལ་ཕུག །གུ་རུ་ཆོས་དབང་ཕུར་པ་ཡང་གསང་སྤུ་གྲི། རཏ་གླིང་ཚེ་སྒྲུབ་གསང་འདུས། སྨིན་གཏེར་ཐུགས་རྗེ་ཆེན་པོ་བདེ་གཤེགས་ཀུན་འདུས། སྙིང་ཐིག་ཡ་བཞིའི་དབང་ལུང་ཁྲིད་བཅས། འཇམ་མགོན་མི་ཕམ་རིན་པོ་ཆེའི་བཀའ་འབུམ་ཡོངས་རྫོགས་ཀྱི་ལུང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གདམས་ངག་རིན་པོ་ཆེའི་མཛོད་བཅས་དང༌། དེའི་རྗེས་འཕྲེར་ཕྲན་བུ་འཇམ་དབྱངས་མཁྱེན་བརྩེ་རིན་པོ་ཆེའི་ཐུགས་ཀྱི་སྤྲུལ་པར་དབུག་དབྱུངས། མིང་འགྱུར་མེད་ཐེག་མཆོག་བསྟེན་པའི་རྒྱལ་མཚན་དུ་གནང༌། རྫོགས་ཆེན་མཁན་རིན་པོ་ཆེ་པདྨ་བློ་གསལ་ལས་ཀློང་ཆེན་སྙིང་ཐིགས་རྩ་པོད་གཉིས་ཀྱི་དབང་ལུང་ཁྲིད་བཅས་ཐོབ། རང་གྲོལ་སྐོར་གསུམ་གྱི་ཁྲིད་ལུང་ཡང་ནོད། རྫ་མུ་ར་པདྨ་བདེ་ཆེན་བཟང་པོ་ལས་དཀར་གླིང་ཞི་ཁྲོའི་རྫོགས་རིམ་བར་དོ་དྲུག་ཁྲིད་ཐོབ། ཨ་འཛོམ་འབྲུག་པ་རིན་པོ་ཆེ་སྣ་ཚོགས་རང་གྲོལ་ལས་སྙིང་ཐིག་སྔོན་འགྲོའི་ཟབ་ཁྲིད་ཀྱང་ནོད། དཔལ་སྤུང་དབུ་མཛད་བསྟན་འཛིན་རྡོ་རྗེ་ལས་སུམ་རྟགས། དག་ཡིག །སྙན་ངག་ལེའུ་གསུམ། སྒྲ་ཀ་ལ་པ། དབྱངས་ཅན་སྒྲ་མདོ་བཅས་བསླབ། མཁན་གཞན་དགའ་རིན་པོ་ཆེ་ལས་སྤྱོད་འཇུག །དབུ་མ་འཇུག་པ། དབུ་མ་རྩ་ཤེས། རིག་ཚོགས་ལྔ། བཞི་བརྒྱ་པ་རྣམས་དང༌། ལྕང་མ་མཁན་ཐུབ་བསྟན་ཆོས་འཕེལ་ལས་བྱམས་ཆོས་སྡེ་ལྔ། ཁྱད་པར་སྒྱུ་འཕྲུལ་གསང་བ་སྙིང་པོའི་འགྲེལ་པ་ཕྱོགས་བཅུ་མུན་སེལ་གྱི་ཞིབ་ཁྲིད་ཟླ་བ་དྲུག་གི་བར་ཚར་གསུམ། དགེ་མང་མཁན་ཐེག་མཆོག་ལས་གསང་དག་ཞལ་ལུང༌། དགོངས་རྒྱན། རབ་འབྱམས་ཨོ་རྒྱན་ཆོས་གྲགས་ཀྱི་ཟུར་རྒྱན། རོང་ཟོམ་ལོ་ཙཱའི་དཀོན་མཆོག་འགྲེལ། མཁན་རིག་འཛིན་འོད་ཟེར་ལས་ཡོན་ཏན་རིན་པོ་ཆེའི་མཛོད་རྩ་འགྲེལ། གཅེན་སངས་རྒྱས་མཉན་པ་ལས་སྡོམ་གསུམ་རྣམ་ངེས་མཁན་གུ་ཎའི་མཆན་འགྲེལ། མངོན་པ་མཛོད་ལི་ཐང་ཀརྨ་ངེས་དོན་གྱི་འགྲེལ་བའི་བཤད་ལུང་བཅས་ཐོབ། རྫོང་སར་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ལས་སྔ་འགྱུར་བཀའ་མ་ཡོངས་རྫོགས་ཀྱི་དབང་ལུང་ཁྲིད་བཅས། རིན་ཆེན་གཏེར་མཛོད་ཆེན་པོའི་དབང་ལུང་ཁྲིད་བཅས། སྒྲུབ་ཐབས་རིན་པོ་ཆེ་ཀུན་བཏུས་ཀྱི་དབང་ལུང་ཁྲིད་བཅས། ས་སྐྱའི་ལམ་འབྲས་སློབ་བཤད་ཀྱི་དབང་ཁྲིད་ཡོངས་རྫོགས། ངོར་ལུགས་དཀྱིལ་འཁོར་བདུན་གྱི་དབང་ཆེན། ཞྭ་ལུ་ལུགས་དང་ཇོ་ལུགས་ཀྱི་དུས་འཁོར་དབང་ཆེན་གཉིས། དགྱེས་པ་རྡོ་རྗེའི་བརྟགས་གཉིས་རྔོག་ལུགས་ཀྱི་འགྲེལ་པ་རྔོག་ཞེ་སྡང་རྡོ་རྗེའི་འགྲེལ་པ། དྭགས་པོ་བཀྲ་ཤིས་རྣམ་རྒྱལ་གྱི་བརྟགས་གཉིས་ཀྱི་རྒྱས་འགྲེལ་ཉི་མའི་འོད་ཟེར། འཇམ་མགོན་ཀོང་སྤྲུལ་རིན་པོ་ཆེའི་སྤྱི་དོན་དང༌། འགྲེལ་པ། ས་ལུགས་ཀྱི་སྤྱི་ལྗོན་བརྟགས་གསུམ་གྱི་འགྲེལ་པ། སྤྱི་དོན་བཅས་ཞིབ་རྒྱས། ཀོང་སྤྲུལ་རིན་པོ་ཆེའི་ཤེས་བྱ་ཀུན་ཁྱབ་ཀྱི་རྩ་བའི་བཤད་ཁྲིད། སྙིང་ཐིག་ཡ་བཞི་ཆ་ཚང་བ། ཀློང་སྙིང་པོད་གཉིས་ཀྱི་དབང་ལུང་ཁྲིད། བླ་མ་དགོངས་འདུས་དབང་ཆེན་དང༌། བཀའ་བརྒྱད་བདེ་འདུས་དབང་ཆེན། གཏེར་ཆེན་མཆོག་གླིང་གི་ཆོས་སྐོར་ཡོངས་རྫོགས་ཀྱི་དབང་ལུང་ཁྲིད་བཅས། རྩེ་ལེ་སྣ་ཚོགས་རང་གྲོལ་གྱི་བཀའ་འབུམ་པོད་ལྔའི་ལུང༌། རྗེ་རིན་པོ་ཆེའི་ལམ་རིམ་ཆེན་པོའི་བཤད་ཁྲིད། དགེ་བའི་བཤེས་གཉེན་ཀརྨ་ལྷུན་གྲུབ་ལས་རྒྱལ་བའི་བཀའ་འགྱུར་རིན་པོ་ཆེ་ཡོངས་རྫོགས་ཀྱི་ལུང༌། འཇམ་མགོན་ཀོང་སྤྲུལ་རིན་པོ་ཆེའི་བཀའ་འབུམ་ཡོངས་རྫོགས་བསྟན་བཅོས་ཆེན་པོ་ཤེས་བྱ་ཀུན་ཁྱབ་རྩ་འགྲེལ་ཡོངས་རྫོགས་ཀྱི་ལུང༌། འཇའ་ཚོན་པོད་དྲུག་གི་ལུང༌། གནམ་ཆོས་པོད་ ༡༣ སྤྱི་ལུགས་སྟག་ཤམ་གཏེར་བྱོན་གུ་རུ་རིན་པོ་ཆེ་དང༌། མཚོ་རྒྱལ་རྣམ་ཐར་གྱི་ལུང༌། ཟུར་མང་གཏེར་སྟོན་རོལ་པའི་རྡོ་རྗེའི་མཆོག་སྤྲུལ་ལྔ་པ་ལས་གཏེར་ཆེན་རོལ་རྡོར་གྱི་གཏེར་ཆོས་ཡོངས་རྫོགས་ཀྱི་དབང་ལུང༌། བདེ་མཆོག་མཁའ་འགྲོ་སྙན་བརྒྱུད་ཀྱི་དབང་ཆེན་ཐམས་ཅད། ཟུར་མང་རྟོགས་ལྡན་ཚེ་བརྟན་ལས་ཇོ་ནང་རྗེ་བཙུན་གྱི་བཀའ་འབུམ་ཡོངས་རྫོགས། བླ་བྲོ་ནོར་བུ་སྤྲུལ་སྐུ་ལས་བཀའ་བརྒྱུད་སྔགས་མཛོད་ཀྱི་དབང་ལུང་ཡོངས་རྫོགས། བན་ཆེན་མཁན་པོ་བཟོད་པ་རབ་བརྟན་ལས་དཔལ་སྤྲུལ་རིན་པོ་ཆེའི་བཀའ་འབུམ་ཡོངས་རྫོགས་དང༌། དགེ་མང་མཁན་ཡོན་ཏན་རྒྱ་མཚོས་མཛད་པའི་ཡོན་ཏན་མཛོད་ཀྱི་འགྲེལ་ཆེན་པོད་གཉིས་སོགས་དང༌། རྒྱལ་དབང་ཀརྨ་པའི་སྤྱན་སྔ་ནས་བཀའ་བརྒྱུད་སྔགས་མཛོད་པོད་གསུམ་དང༌། གདམས་ངག་མཛོད་ཀྱི་དབང་ལུང་བཅས་དང༌། ཞེ་ཆེན་མཁན་པོ་བསྟན་འཛིན་དར་རྒྱས་ལས་ཀུན་མཁྱེན་འཇིགས་མེད་གླིང་པའི་བཀའ་འབུམ་པོད་དགུ །ཞེ་ཆེན་ཀོང་སྤྲུལ་རིན་པོ་ཆེ་ལས་སྨིན་གླིང་གཏེར་ཆེན་རིན་པོ་ཆེའི་བཀའ་འབུམ་པོད་བཅུ་གསུམ། སྨིན་གླིང་ལོ་ཆེན་རིན་པོ་ཆེའི་སྡོམ་གསུམ་རྣམ་ངེས་འགྲེལ་པ་དཔག་བསམ་སྙེ་མའི་བཤད་ཁྲིད། ཞེ་ཆེན་འཇམ་དབྱངས་བློ་གསལ་ལས་རྒྱལ་ཚབ་རིན་པོ་ཆེའི་བཀའ་འབུམ་པོད་བཅུ་གསུམ་གྱི་ལུང༌། དྲུང་རྣམ་རྒྱལ་རིན་པོ་ཆེ་ལས་བདེ་མཆོག་མཁའ་འགྲོ་སྙན་བརྒྱུད་ཀྱི་དབང་ཁྲིད་ལུང་བཅས། དྭགས་པོའི་ཐར་རྒྱན་གྱི་ཁྲིད་ལུང༌། རྡོ་གྲུབ་ཆེན་ཐུབ་བསྟན་ཕྲིན་ལས་དཔལ་བཟང་ལས་འཇིགས་མེད་བསྟན་པའི་ཉི་མའི་བཀའ་འབུམ་ལུང་ཡོངས་རྫོགས། ཞར་མགོ་འཇམ་དབྱངས་གྲགས་པ་ལས་ཀློང་ཆེན་མཛོད་བདུན། ངལ་བསོ་སྐོར་གསུམ་གྱི་ལུང༌། སྐྱབས་རྗེ་བདུད་འཇོམས་རིན་པོ་ཆེ་ལས་དགོངས་གཏེར་ཕུར་པའི་དབང་ལུང་སོགས་གཏེར་གསར་དུ་མ་དང༌། མདོ་སྨད་པིས་མདོ་མཁན་ཆེན་བློ་བཟང་བསྟན་འཛིན་རྒྱལ་མཚན་ལས་རྒྱུད་ཀྱི་རྒྱལ་པོ་དཔལ་གསང་བ་འདུས་པའི་དབང་ཆེན་འགྲེལ་པ་བཞི་སྦྲགས་ཀྱི་བཤད་ལུང༌། དྲིལ་བུ་ལུགས་ཀྱི་བདེ་མཆོག་དབང་ཆེན། རྗེ་རིན་པོ་ཆེའི་འགྲེལ་པ་སྦས་དོན་ཀུན་གསལ་གྱི་ཁྲིད་ལུང་གིས་མཚོན་རིས་མེད་པའི་སྐྱེས་ཆེན་དམ་པ་བདུན་བཅུ་ལྷག་ལས་ཆོས་ཀྱི་བདུད་རྩི་རྒྱ་ཆེར་བཀའ་དྲིན་ཐོབ། འབྲུག་མཁན་ཆེན་འཇམ་དབྱངས་ཡེ་ཤེས་སེང་གེ་ལས་རྡོ་རྗེ་གླིང་པའི་ཆོས་སྐོར་གྱི་དབང་ལུང་ཐོབ་པས། རང་ལོ་བཅོ་བརྒྱད་སྐོར་ནས་དབེན་པའི་གནས་སུ་སྒྲུབ་པ་ལོ་གྲངས་བཅུ་གཉིས་ལས་མི་ཉུང་བར་བྱས་ཏེ་བཀའ་དགོངས་ཕུར་གསུམ། སྨིན་གླིང་གཏེར་ཆོས་ཕལ་ཆེར། ཀློང་ཆེན་སྙིང་ཐིག་རྩ་གསུམ་སྤྱི་བྱེ་བྲག །མཁྱེན་བརྩེ་རིན་པོ་ཆེ་དང༌། མཆོག་གླིང་ཆོས་སྐོར་གནད་གལ་གང་ཟབ། མི་ཕམ་རིན་པོ་ཆེའི་འཇམ་དཔལ་ཞི་དྲག་སོགས་ཀྱི་བསྒོམ་བཟླས་ལ་ཅི་ནུས་སུ་འབད་པ་དང༌། གཤིན་གསོན་གྱི་དཀོར་རྫས་ཆུད་མི་གསོན་པའི་ཆེད། སྨིན་གཏེར་རྡོར་སེམས། རྡོར་སེམས་མངོན་དགའ། གཏེར་ཆེན་མཆོག་གླིང་གི་སྔགས་གསོ། བཀའ་བརྒྱད་བདེ་འདུས། བཀའ་འདུས་ཆོས་ཀྱི་རྒྱ་མཚོ། བླ་མའི་ཐུགས་སྒྲུབ་བར་ཆད་ཀུན་སེལ། ཟབ་བདུན་ཕུར་པ། ཀློང་ཆེན་སྙིང་ཐིག་གི་དཔལ་ཆེན་འདུས་པ་སོགས་ཀྱི་སྒྲུབ་ཆེན་ལན་དུ་མ་ཚོགས་པ་དང༌། མཆོད་མེ་འབུམ་ཕྲག་ཁ་ཤས་སོགས་བསག་སྦྱོང་ཅི་རིགས་དང༌། རིན་ཆེན་གཏེར་མཛོད་ལན་གསུམ། གདམས་ངག་རིན་པོ་ཆེའི་མཛོད་ལན་གསུམ། བཀའ་བརྒྱུད་སྔགས་མཛོད་ལན་གཅིག །རྒྱལ་བའི་བཀའ་འགྱུར་རིན་པོ་ཆེ་ལན་གཅིག །ཀོང་སྤྲུལ་རིན་པོ་ཆེའི་བཀའ་འབུམ་དང་མི་ཕམ་རིན་པོ་ཆེའི་བཀའ་འབུམ་གཉིས་ལན་གཉིས་རེ། དཔལ་སྤྲུལ་བཀའ་འབུམ་ལན་གཅིག །སྙིང་ཐིག་ཡ་བཞི་དང༌། ཀློང་ཆེན་སྙིང་ཐིག་གི་དབང་ལུང་ཁྲིད་བཅས་ལན་གྲངས་བཅུ་ལྷག་ཙམ། སྒྲུབ་ཐབས་ཀུན་བཏུས་ཚར་གཅིག་སོགས་འཆད་ཁུལ་བགྱིས་པ་སྟེ་ད་ལྟ་རང་ལོ་དྲུག་བཅུ་རྩ་བཞི་མ་སླེབ་བར་གྱི་ལེགས་བྱས་ཀྱི་ཕྱོགས་རགས་རིམ་བྲིས་ཏེ་ཕུལ་བ་ལགས།
